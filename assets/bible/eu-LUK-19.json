{
  "v1": "Jesus Jerikon sartu eta herrian barrena zihoan.",
  "v2": "Bazen han Zakeo izeneko gizon bat, zergalari-burua , oso aberatsa.",
  "v3": "Jesus zein zen ikusi nahirik zebilen, baina ezin zuen jendearengatik, txikia baitzen.",
  "v4": "Lasterka aurrerago joan eta pikondo batera igo zen, Jesus ikusteko, handik igaro behar baitzuen.",
  "v5": "Jesusek, hara iristean, gora begiratu eta esan zion: «Zakeo, jaitsi berehala, gaur zure etxean gelditu behar dut eta».",
  "v6": "Jaitsi zen, bada, berehala eta pozik hartu zuen etxean.\n ",
  "v7": "Hori ikusirik, denak marmarka hasi ziren: «Bekatari baten etxera joan duk ostatuz».\n ",
  "v8": "Zakeok, berriz, zutiturik, Jaunari esan zion:\n —Jauna, neure ondasunen erdiak behartsuei ematen dizkiet eta, inori ezer ostu badiot, lau halako bihurtuko diot .\n ",
  "v9": "Jesusek esan zion:\n —Gaur iritsi da salbamena etxe honetara, gizon hau ere Abrahamen ondorengoa baita.",
  "v10": "Izan ere, Gizonaren Semea galdua zegoena bilatzera eta salbatzera etorri da.\n ",
  "v11": "Jendea entzuten ari zitzaiola, Jesusek beste parabola bat kontatu zien, Jerusalemdik hurbil baitzen eta jendeak Jainkoaren erregetza une batetik bestera azalduko zela uste baitzuen:",
  "v12": "«Handiki bat urrutiko herrialde batera joan zen, errege-izendapena hartzera, gero itzultzekotan.",
  "v13": "Bere zerbitzarietako hamarri dei egin eta hamar ontzako urre banatu zizkien, esanez: “Jarri irabazian, ni itzuli bitartean”.\n ",
  "v14": "«Baina herritarrek gorroto zioten eta mandatariak bidali zituzten atzetik, esatera: “Ez dugu hori errege nahi”.\n ",
  "v15": "«Errege-izendapena harturik itzuli zenean, dirua banatu zieneko morroiak beregana deitu zituen, bakoitzak zer irabazi ote zuen jakiteko.",
  "v16": "Aurkeztu zen lehenengoa eta esan zion: “Jauna, zure ontzakoak hamar halako eman du”.",
  "v17": "Nagusiak esan zion: “Ederki, morroi ona! Gauza gutxian leial izan zarenez gero, hartzazu hamar hirietako agintea”.",
  "v18": "Joan zen, gero, bigarrena eta esan zion: “Jauna, zure ontzakoak bost halako eman du”.",
  "v19": "Honi ere nagusiak esan zion: “Izan zaitez bost hiriren buru”.",
  "v20": "Joan zen beste bat eta esan zion: “Jauna, hemen duzu zeure ontzakoa; zapi batean bildua eduki dut.",
  "v21": "Beldur nizun, gizon gogorra zarelako, eman gabea eskatzen eta erein gabea biltzen duzuna”.",
  "v22": "Nagusiak, orduan: “Zeure esanez kondenatuko zaitut, morroi gaizto hori! Bazenekien gizon gogorra naizena, eman gabea eskatzen eta erein gabea biltzen dudana.",
  "v23": "Nolatan ez zenuen, bada, nire dirua bankuan ipini? Horrela, itzultzean, korrituekin jasoko nuen”.",
  "v24": "Eta bertan zeudenei esan zien: “Ken iezaiozue ontzakoa eta eman hamar dituenari”.",
  "v25": "Haiek erantzun zioten: “Jauna, lehendik hamar ontzako ez ditu, bada?”",
  "v26": "Nagusiak erantzun zien: “Fruitua dakarrenari eman egingo zaio; fruiturik ez dakarrenari, ordea, daukan apurra ere kendu egingo zaio .",
  "v27": "Eta errege nahi ez ninduten etsai horiek, berriz, ekarri hona eta hil itzazue nire aurrean”».\n ",
  "v28": "Hitz hauek esan ondoren, Jerusalemera bidean gora jarraitu zuen Jesusek, denen aurretik.",
  "v29": "Oliamendi inguruko Betfage eta Betania herrixketara hurbildu zelarik, bere ikasleetako bi bidali zituen Jesusek,",
  "v30": "esanez: «Zoazte aurreko herrixka horretara; sartzean, astakume bat aurkituko duzue lotuta, gainean inor jarri ez zaiona; askatu eta ekarri niri.",
  "v31": "Norbaitek zergatik askatzen duzuen galdetuko balizue, erantzun: “Jaunak behar du”».\n ",
  "v32": "Joan ziren, bada, bidalitakoak, eta Jesusek esan bezala aurkitu zuten dena.",
  "v33": "Astakumea askatzen ari zirela, jabeek galdetu zieten:\n —Zergatik askatzen duzue astakumea?\n ",
  "v34": "—Jaunak behar du —erantzun zuten haiek.\n ",
  "v35": "Jesusi ekarri zioten eta, beren jantziak astakumeari bizkarrean ezarririk, gainean eserarazi zuten.",
  "v36": "Eta, pasatzean, jantziak zabaltzen zituzten bidean.",
  "v37": "Oliamenditik behera hartzera zihoala, ikasle guztiak multzoan, pozez beterik, Jainkoa ozenki goresten hasi ziren, ikusi zituzten mirari guztiengatik.",
  "v38": "Honela zioten: «Bedeinkatua Jaunaren izenean datorren erregea! Bakea zeruan eta aintza Jainko gorenari !»\n ",
  "v39": "Jendarteko fariseu batzuek esan zioten Jesusi:\n —Maisu, egiezu errieta ikasleei!\n ",
  "v40": "Hark erantzun zien:\n —Egia esan, hauek isilduko balira, harriek egingo lukete oihu.\n ",
  "v41": "Jesus, hurbildu eta hiria ikustean, negarrez hasi zen berarengatik,",
  "v42": "eta esan zuen: «Ai Jerusalem, ulertuko bazenu zuk ere gaur bakerako bidea! Baina ez zara gauza ikusteko.",
  "v43": "Etorriko zaizu, bai, garaia, zeure etsaiek lubakiz inguratu, setiatu eta alde guztietatik erasoko dizuten garaia;",
  "v44": "erraustu egingo zaituztete zeu eta zeure bizilagunak, eta ez dizute harririk harri gainean utziko, Jainkoak eskaini dizun salbamen-aukera aintzat hartu ez duzulako».\n ",
  "v45": "Jesus, tenpluan sarturik, bertan salerosketan ari zirenak kanpora botatzen hasi zen,",
  "v46": "esanez: «Liburu Santuak dio: Nire etxea otoitz-etxe izango da; zuek, berriz, lapur-zulo egina duzue».\n ",
  "v47": "Egunero tenpluan irakasten jardun ohi zuen. Apaizburuak, lege-maisuak eta herriko handikiak Jesus hil nahian zebiltzan;",
  "v48": "baina ez zuten asmatzen zer egin, herri guztia aho zabalik baitzegoen hari entzuten.",
  "source": "https://www.bible.com/bible/223/LUK.19.EABD"
}