{
  "v1": "Baina asteko lehen egunean , goizean goiz joan ziren emakumeak hilobira, prestaturiko ukenduak berekin zituztela.",
  "v2": "Hilobi-sarrerako harria biratua aurkitu zuten.",
  "v3": "Sartu ziren, baina ez zuten Jesus Jaunaren gorpua aurkitu.",
  "v4": "Zer pentsa ez zekitela zeuden, eta, hartan, bi gizaseme agertu zitzaizkien jantzi distiratsuz.",
  "v5": "Emakumeak ahuspez lurrera erori ziren ikaraz. Baina gizaseme haiek esan zieten: «Zergatik zabiltzate hildakoen artean, bizi denaren bila?",
  "v6": "Ez dago hemen, piztua da. Gogora ezazue zer esan zizuen oraindik Galilean zegoela:",
  "v7": "alegia, Gizonaren Semea bekatarien eskuetara eman behar zutela eta gurutziltzatu, eta hirugarren egunean piztu egin behar zuela».\n ",
  "v8": "Oroitu ziren haiek Jesusen hitzez,",
  "v9": "eta, hilobitik itzulirik, gertatutako guztiaren berri eman zieten Hamaikei eta gainerako ikasleei.",
  "v10": "Magdalako Maria, Joana eta Maria Santiagorena ziren emakumeok; hauekin batera joandako beste emakumeek ere gauza bera esaten zieten apostoluei.",
  "v11": "Baina apostoluek zorakeriatzat hartu zituzten berriok, eta ez zieten sinetsi.\n ",
  "v12": "Hala ere, Pedro jaiki eta hilobira joan zen lasterka; makurturik, barrura begiratu eta oihal-zerrendak bakarrik ikusi zituen, eta etxera itzuli zen gertatuaz harriturik.\n ",
  "v13": "Egun hartan bertan, ikasleetako bi Emaus izeneko herrixka batera zihoazen, Jerusalemdik hamaika kilometrora .",
  "v14": "Gertakari guztiotaz mintzo ziren elkarrekin.",
  "v15": "Eta, hizketan eta eztabaidan ari zirela, Jesus bera ondoratu zitzaien eta beraiekin joan zen.",
  "v16": "Baina ikasleek begiak itsu zituzten eta ez zuten ezagutu.",
  "v17": "Jesusek esan zien:\n —Zeri buruz zoazte bidean elkarrekin hizketan?\n Haiek gelditu egin ziren, aurpegia ilun,",
  "v18": "eta beraietako batek, Kleofas zeritzanak, honela erantzun zion:\n —Zeu izango zara egun hauetan Jerusalemen gertatu dena jakin ez duen kanpotar bakarra!\n ",
  "v19": "—Zer gertatu da, bada? —esan zien hark.\n Haiek erantzun zioten:\n —Jesus Nazaretarrarena; profeta handia zen hitzez eta egitez Jainkoaren eta herri osoaren begitan;",
  "v20": "baina gure apaizburu eta agintariek heriotzara kondenatu dute eta gurutziltzatu.",
  "v21": "Guk uste genuen berak askatuko zuela Israel; baina badira hiru egun hori gertatu dela.",
  "v22": "Egia da gure arteko emakume batzuek harriturik utzi gaituztela: goizean goiz joan dira hilobira",
  "v23": "eta ez omen dute gorpua aurkitu; gainera, Jesus bizi dela esan dieten aingeru batzuk agertu zaizkiela esanez etorri zaizkigu.",
  "v24": "Gutako batzuk ere izan dira hilobian eta emakumeek esan bezala aurkitu dute guztia; baina bera ez dute ikusi.\n ",
  "v25": "Orduan, Jesusek esan zien:\n —Bai buru gutxikoak zaretela, bai motelak profetek esana sinesteko!",
  "v26": "Ez ote zuen Mesiasek hori guztia sufritu behar bere aintzara iristeko?\n ",
  "v27": "Eta, Moisesengandik hasi eta profetaz profeta, Liburu Santuek berari buruz zioten guztia azaldu zien.",
  "v28": "Zihoazen herrixkara hurbildu zirenean, aurrera jarraitzeko keinua egin zuen Jesusek.",
  "v29": "Baina haiek arren eta arren eskatu zioten: «Geldi zaitez gurekin, berandu baita eta iluna gainean dugu». Eta herrian sartu zen haiekin gelditzeko.\n ",
  "v30": "Ondoren, elkarrekin mahaian jarri ziren, eta Jesusek, ogia harturik, bedeinkazioa esan, zatitu eta eman egin zien.",
  "v31": "Orduan, begiak ireki zitzaizkien eta ezagutu egin zuten, baina Jesus desagertu egin zitzaien begi aurretik.",
  "v32": "Haiek elkarri esan zioten: «Ez al geneukan barrua sutan, bidean Liburu Santuak azalduz mintzo zitzaigunean?»\n ",
  "v33": "Berehala jaiki eta Jerusalemera itzuli ziren; eta Hamaikak eta hauen lagunak bildurik aurkitu zituzten,",
  "v34": "honela ziotela: «Egia da! Piztu da Jauna eta Simoni agertu zaio».\n ",
  "v35": "Bi ikasleek bidean gertatua eta nola ogia zatitzean ezagutu zuten kontatu zieten.\n ",
  "v36": "Hamaikak eta lagunak horretaz mintzo zirela, Jesus agertu zitzaien erdian eta esan zien: «Bakea zuei».\n ",
  "v37": "Beldur-ikaraz beterik, mamua ikusten zutela uste zuten.",
  "v38": "Baina Jesusek esan zien: «Zergatik izutzen zarete? Zergatik sortzen zaizkizue zalantza horiek barruan?",
  "v39": "Ikusi nire esku-oinak, neu naiz. Uki nazazue eta begira: mamuak ez du hezur-haragirik, eta nik bai, ikusten duzuenez».\n ",
  "v40": "Hau esatean, esku-oinak erakutsi zizkien.",
  "v41": "Baina, oraindik pozaren pozez sinetsi ezinik eta guztiz harriturik zeudenez, Jesusek esan zien: «Ba al duzue hemen jatekorik?»\n ",
  "v42": "Arrain erre puska bat eskaini zioten.",
  "v43": "Jesusek hartu eta beraien aurrean jan zuen.",
  "v44": "Ondoren, esan zien: «Hauxe da, oraindik zuekin nengoela esan nizuena: Moisesen legean, profeten liburuetan eta salmoetan nitaz idatzitako guztia bete beharrekoa zela».\n ",
  "v45": "Orduan, adimena argitu zien, Liburu Santuak uler zitzaten.",
  "v46": "Eta esan zien: «Idatzia zegoen Mesiasek sufritu egin behar zuela eta hirugarren egunean hildakoen artetik piztu,",
  "v47": "eta, Jerusalemdik hasita, herri guztiei bihozberritzeko hots egin behar zaiela, bekatuak barka dakizkien.",
  "v48": "Zuek zarete honen guztiaren lekuko.",
  "v49": "Eta nik, neure Aitak agindutako dohaina, Espiritu Santua, bidaliko dizuet. Zuek egon hemen, hirian, Jainkoarengandiko indarraz jantzi zaitezten arte» .\n ",
  "v50": "Ondoren, Betania aldera atera zituen Jesusek ikasleak, eta, eskuak altxaturik, bedeinkatu egin zituen.",
  "v51": "Bedeinkatzen zituen bitartean, haiengandik aldendu egin zen, eta zerura eraman zuten.",
  "v52": "Haiek, Jesus ahuspez gurtu ondoren, Jerusalemera itzuli ziren poz-pozik.",
  "v53": "Eta etengabe tenpluan egon ohi ziren Jainkoa goresten .",
  "source": "https://www.bible.com/bible/223/LUK.24.EABD"
}