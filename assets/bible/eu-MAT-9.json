{
  "v1": "Jesus txalupara igo, aintziraz beste aldera igaro eta bere herrira etorri zen.",
  "v2": "Elbarri bat ekarri zioten, ohatilan etzana. Jesusek, lagun haien sinesmena ikusirik, esan zion elbarriari:\n —Izan bihotz, seme! Barkatuak dituzu bekatuak.\n ",
  "v3": "Orduan, lege-maisu batzuek hau zioten berekiko: «Biraoka ari duk hau» .",
  "v4": "Haien gogoetak igarririk, Jesusek esan zien:\n -Zergatik dituzue gogoeta gaizto horiek zeuen baitan?",
  "v5": "Zer da errazago: «Barkatuak dituzu bekatuak» esatea ala «Jaiki eta zabiltza» esatea?",
  "v6": "Orain ikusiko duzue, bada, Gizonaren Semeak baduela mundu honetan bekatuak barkatzeko ahalmena.\n Eta esan zion elbarriari:\n —Jaiki, hartu ohatila eta zoaz etxera.\n ",
  "v7": "Hura jaiki eta etxera joan zen.",
  "v8": "Hau ikustean, beldurrak jota gelditu zen jendea eta Jainkoa goresten zuen, gizakiei horrenbesteko ahalmena eman zielako.\n ",
  "v9": "Jesusek, handik atera eta bidez zihoala, Mateo zeritzan gizon bat ikusi zuen zergak biltzeko mahaian eseria, eta esan zion:\n —Jarraitu niri .\n Mateok zutitu eta jarraitu egin zion.\n ",
  "v10": "Geroago, Mateoren etxean zegoen Jesus mahaian; bazen beste zergalari eta bekatari asko ere Jesusekin eta honen ikasleekin batera mahaian.",
  "v11": "Fariseuek, hori ikustean, esan zieten ikasleei:\n —Nolatan jaten du zuen maisuak zergalari eta bekatariekin?\n ",
  "v12": "Jesusek entzun eta esan zien:\n —Ez dute osasundunek behar sendagilea, gaixoek baizik.",
  "v13": "Hobe zenukete Jainkoak esandako honetaz jabetuko bazinete: Nahiago dut errukia sakrifizioak baino. Ez naiz zintzoei dei egitera etorri, bekatariei baizik .\n ",
  "v14": "Behin batean, Joan Bataiatzailearen ikasleek Jesusengana joan eta esan zioten:\n —Nolaz egiten dugu fariseuek eta guk hainbeste barau eta zure ikasleek ez?\n ",
  "v15": "Jesusek erantzun zien:\n —Ezteietara deituak egon ote daitezke goibel, senar berria berekin dutelarik? Etorriko zaie, bai, senar berria kenduko dieten eguna; orduan egingo dute barau.\n ",
  "v16": "«Inork ez dio jantzi zaharrari oihal gordinezko adabakirik josten, adabakiak jantzia behartu eta zarratada handiagoa egingo bailuke.",
  "v17": "Zahagi zaharretan ere ez da ardo berririk sartzen; bestela, zahagiak lehertu egingo lirateke, eta ardoa isuri eta zahagiak galdu. Ez! Ardo berria zahagi berrietan sartzen da, eta batak eta besteak irauten dute».\n ",
  "v18": "Jesus honela ari zitzaiela, buruzagietako bat etorri zitzaion eta, ahuspezturik, esan zion: «Hil berria dut alaba; baina zatoz hari eskua ezartzera, eta biziko da».\n ",
  "v19": "Jaiki zen Jesus eta ondoren joan zitzaion bere ikasleekin.",
  "v20": "Orduan, hamabi urte hartan odoljarioz zegoen emakume bat atzetik hurbildu zitzaion Jesusi eta soineko-ertza ukitu zion;",
  "v21": "honela baitzioen berekiko: «Jantzia ukitzen badiot, besterik gabe sendatuko naiz».\n ",
  "v22": "Itzuli zen Jesus eta, emakumea ikustean, esan zion: «Izan bihotz, ene alaba! Zeure sinesmenak sendatu zaitu». Eta une hartatik sendatua gelditu zen.\n ",
  "v23": "Buruzagiaren etxera heldu eta hango erostariak eta jendearen istilua ikustean, Jesusek",
  "v24": "esan zien: «Alde hemendik! Neskatxa ez dago hilda, lo dago». Haiek barre egiten zioten.\n ",
  "v25": "Jesusek, jendea kanpora bidali zutenean, sartu eta neskatxari eskutik heldu zion, eta neskatxa altxatu egin zen.",
  "v26": "Eskualde guztian zabaldu zen gertatuaren berri.\n ",
  "v27": "Jesus handik atera zenean, bi itsuk jarraitu zioten deiadarka: «Daviden Semea, erruki zakizkigu!»\n ",
  "v28": "Etxeratu zenean, itsuak hurbildu zitzaizkion, eta Jesusek galdetu zien:\n —Sinesten al duzue hori egin dezakedana?\n —Bai, Jauna -erantzun zioten.\n ",
  "v29": "Orduan, begiak ukitu zizkien, esanez:\n —Gerta bekizue sinetsi duzuen bezala.\n ",
  "v30": "Eta begiak zabaldu zitzaizkien. Jesusek zorrotz agindu zien:\n —Kontuz gero! Ez dezala inork ere jakin!\n ",
  "v31": "Haiek, ordea, atera orduko, eskualde guztian zabaldu zuten Jesusen berri.\n ",
  "v32": "Itsuak atera orduko, deabruaren menpe zegoen mutu bat ekarri zioten Jesusi.",
  "v33": "Jesusek deabrua bota egin zuen eta mutua hizketan hasi zen. Jendeak, harriturik, zioen: «Ez da Israelen egundaino horrelakorik ikusi!»\n ",
  "v34": "Fariseuek, berriz, zioten: «Deabruen buruzagiaren indarrez botatzen ditu honek deabruak».\n ",
  "v35": "Jesus herri eta auzo guztietan barrena ibili zen, sinagogetan irakasten. Jainkoaren erregetzaren berri ona hots egiten zuen eta gaitz eta eritasun guztiak sendatzen.",
  "v36": "Jendetza ikustean, errukitu egin zitzaien Jesus, nekatuak eta lur jota baitzeuden, artzain gabeko ardiak bezala.",
  "v37": "Orduan, bere ikasleei esan zien: «Uzta ugaria da, baina langileak gutxi.",
  "v38": "Erregutu, bada, uzta-jabeari bidal ditzala langileak bere uztara».",
  "source": "https://www.bible.com/bible/223/MAT.9.EABD"
}