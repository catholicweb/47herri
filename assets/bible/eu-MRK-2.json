{
  "v1": "Zenbait egunen buruan, berriro Kafarnaumen sartu zen Jesus. Eta etxean zegoeneko berria zabaldu zen.",
  "v2": "Bildu zen jendetzarekin, ez zegoen inon tokirik, ezta atarian ere. Eta mezua adierazten zien.",
  "v3": "Hartan, elbarri bat ekarri zioten lau lagunen artean.",
  "v4": "Baina jendetzagatik ezin zuten eraman Jesusenganaino. Orduan, bera zegoen parean etxe gaina zulatu eta zulotik behera eraitsi zuten elbarria, etzana zegoen ohatilan.",
  "v5": "Jesusek, haien sinesmena ikusirik, esan zion elbarriari:\n —Seme, barkatuak dituzu bekatuak.\n ",
  "v6": "Bazen han eserita zenbait lege-maisu, eta hau zioten beren baitan:",
  "v7": "«Zer ari da hori horrela? Biraoka ari duk . Nork barka ditzake bekatuak, Jainkoak berak baizik?»",
  "v8": "Baina Jesusek bere barruan haien gogoetak igarri eta esan zien:\n —Zergatik dituzue gogoeta horiek zeuen baitan?",
  "v9": "Zer da errazago, elbarriari «Barkatuak dituzu bekatuak» esatea ala «Jaiki, hartu zeure ohatila eta zabiltza» esatea?",
  "v10": "Orain ikusiko duzue, bada, Gizonaren Semeak baduela mundu honetan bekatuak barkatzeko ahalmena.\n Eta esan zion elbarriari:\n ",
  "v11": "—Zuri diotsut: Jaiki, hartu ohatila eta zoaz etxera.\n ",
  "v12": "Berehala jaiki, ohatila hartu eta guztien aurrean atera zen. Harriturik gelditu ziren denak, eta Jainkoa goresten zuten, esanez: «Ez dugu sekula horrelakorik ikusi».\n ",
  "v13": "Jesus berriro aintzira aldera atera zen. Jende guztia berarengana zetorren eta irakasten hasi zitzaien.\n ",
  "v14": "Bidez zihoala, Lebi Alfeorena ikusi zuen zerga biltzeko mahaian eseria, eta esan zion:\n —Jarraitu niri.\n Lebik zutitu eta jarraitu egin zion.\n ",
  "v15": "Geroago, Lebiren etxean zegoen Jesus mahaian; bazen beste zergalari eta bekatari asko ere Jesusekin eta honen ikasleekin mahaian; izan ere, asko zihoazkion ondoren.",
  "v16": "Fariseu lege-maisu batzuek, bekatari eta zergalariekin jaten ari zela ikusirik, esan zieten ikasleei:\n —Nolatan jaten du zergalari eta bekatariekin?\n ",
  "v17": "Jesusek entzun eta esan zien:\n —Ez dute osasundunek behar sendagilea, gaixoek baizik; ez naiz zintzoei dei egitera etorri, bekatariei baizik.\n ",
  "v18": "Behin batean, Joanen ikasleek eta fariseuek barau-eguna zuten. Jesusengana joan eta esan zioten:\n —Nola egiten dugu barau Joanen ikasleok eta fariseuok, eta zure ikasleek ez?\n ",
  "v19": "Jesusek erantzun zien:\n —Ezteietara deituek egin ote dezakete barau senar berria berekin dutelarik? Senar berria berekin duten bitartean, ezin dezakete baraurik egin.",
  "v20": "Etorriko zaie, bai, senar berria kenduko dieten eguna; orduan, egun hartan, egingo dute barau.\n ",
  "v21": "«Inork ez dio jantzi zaharrari oihal gordinezko adabakirik josten; bestela, adabaki berriak jantzi zaharra behartu eta zarratada handiagoa egingo luke.",
  "v22": "Zahagi zaharretan ere ez du inork ardo berririk sartzen; ardoak zahagiak lehertu egingo lituzke eta, orduan, ez ardo eta ez zahagi. Ardo berriarentzat zahagi berriak!»\n ",
  "v23": "Behin batean, larunbatez, gari-soro batean zehar zihoan Jesus. Eta ikasleak, bidenabar, galburuak hartzen hasi ziren.",
  "v24": "Fariseuek esan zioten Jesusi:\n —Nola ari dira egiten, larunbatez zilegi ez dena ?\n ",
  "v25": "Hark erantzun:\n —Ez al duzue inoiz irakurri zer egin zuen Davidek beharraldi batean, bera eta bere lagunak goseak aurkitu zirenean?",
  "v26": "Nola, Abiatar apaiz nagusi zela, Jainkoaren etxean sartu eta Jaunari eskainiriko ogiak jan zituen, legez apaizek bakarrik jan zitzaketenak, eta nola berarekin zeudenei ere eman zien?\n ",
  "v27": "Eta, gainera, esan zien:\n —Larunbata gizakiaren onerako egin zuen Jainkoak eta ez gizakia larunbataren onerako.",
  "v28": "Beraz, larunbataren beraren nagusi da Gizonaren Semea.",
  "source": "https://www.bible.com/bible/223/MRK.2.EABD"
}