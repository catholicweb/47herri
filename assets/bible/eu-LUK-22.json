{
  "v1": "Hurbil zen Legamia gabeko Ogien Jaia, Pazko-jaia ere deitua.",
  "v2": "Apaizburu eta lege-maisuak Jesus nola hilko zebiltzan, baina herriaren beldur ziren.",
  "v3": "Orduan, Satanas sartu zen Hamabien taldeko Judasengan, Iskariote deituarengan.",
  "v4": "Judas apaizburu eta tenpluko guardiaburuengana joan zen, haien eskuetara Jesus nola eman hitz egitera.",
  "v5": "Poztu egin ziren haiek, eta Judasi dirua ematea erabaki zuten.",
  "v6": "Honek onartu egin zuen, eta jendeak jakin gabe Jesus haien eskuetara emateko egokiera bila hasi zen.\n ",
  "v7": "Iritsi zen Legamia gabeko Ogien Jaieguna, Pazko-bildotsa hil behar zeneko eguna.",
  "v8": "Orduan, Pedro eta Joan bidali zituen Jesusek, esanez:\n —Zoazte guretzat Pazko-afaria prestatzera.\n ",
  "v9": "Haiek galdetu zioten:\n —Non prestatu behar dugu?\n ",
  "v10": "Jesusek erantzun:\n —Hara, hirian sartzean, ur-suila daraman gizon batekin egingo duzue topo. Jarraitu berari sartuko den etxeraino,",
  "v11": "eta esan bertako nagusiari: «Maisuak galdetzen dizu non duen ikasleekin Pazko-bildotsa jateko tokia».",
  "v12": "Hark gela zabal bat erakutsiko dizue goian, jantzirik; prestatu hantxe.\n ",
  "v13": "Joan ziren, eta dena Jesusek esan bezala gertatu zitzaien, eta Pazko-afaria prestatu zuten.\n ",
  "v14": "Ordua etorri zenean, Jesus mahaian jarri zen apostoluekin.",
  "v15": "Eta esan zien: «Banuen gogoa sufritu aurretik Pazko-afari hau zuekin egiteko!",
  "v16": "Zeren, egia esan, ez baitut Pazkorik gehiago ospatuko Jainkoaren erreinuan bere betera iritsi arte».\n ",
  "v17": "Eta, kopa harturik, esker oneko otoitza egin eta esan zuen: «Hartzazue eta eman elkarri.",
  "v18": "Zeren, egia esan, ez baitut gaurdanik gehiago ardorik edango Jainkoa errege izaten hasi arte».\n ",
  "v19": "Gero, ogia hartu zuen eta, esker oneko otoitza egin ondoren, zatitu eta ikasleei eman zien, esanez: «Hau nire gorputza da, zuentzat ematen dena. Egizue hau nire oroigarri».\n ",
  "v20": "Berdin egin zuen koparekin afalondoan, esanez: «Kopa hau itun berria da, zuentzat isurtzen den nire odolaz Jainkoak ezarria .\n ",
  "v21": "«Baina begira, nirekin mahaian dago salduko nauena .",
  "v22": "Gizonaren Semea badoa, erabakia dagoenez; baina dohakabea salduko duena!»\n ",
  "v23": "Orduan, ikasleak elkarren artean galdezka hasi ziren, nork egin ote zezakeen horrelakorik.\n ",
  "v24": "Ikasleak eztabaidan hasi ziren beren artean, beraietan zein ote zen handiena.",
  "v25": "Jesusek esan zien: «Herrietako erregeek menpean hartzen dituzte herriak, eta agintedunek “Ongile” izena nahi izaten dute berentzat.",
  "v26": "Zuek ez jokatu horrela. Zuen artean nagusiena izan bedi gazteenaren pareko, eta agintaria zerbitzariaren pareko.",
  "v27": "Zein ote da handiago, mahaian dagoena ala zerbitzatzen ari dena? Ez ote mahaian dagoena? Bada, ni zerbitzari bezala nago zuen artean.\n ",
  "v28": "«Zuek sendo iraun duzue nirekin nire probaldietan.",
  "v29": "Eta nik erregetza ematen dizuet, Aitak neuri eman zidan bezala:",
  "v30": "ni errege izango naizenean, nire mahaian jan eta edango duzue, eta tronuetan eseriko zarete, Israel herriko hamabi leinuak epaitzeko.\n ",
  "v31": "«Simon, Simon! Satanasek beretzat nahi zaituzte, garia galbahean bezala zuek astintzeko.",
  "v32": "Baina nik otoitz egin dut zure alde, sinesmena gal ez dezazun. Eta zuk, niregana bihurtzean, sendo itzazu senideak».\n ",
  "v33": "Pedrok esan zion:\n —Jauna, prest nago zurekin kartzelara eta heriotzara ere joateko.\n ",
  "v34": "Jesusek, orduan:\n —Egia esan, Pedro, gaur oilarrak jotzerako, hiru aldiz ukatuko duzu ni ezagutzen nauzula.\n ",
  "v35": "Ondoren, ikasleei esan zien:\n —Falta izan al zenuten ezer, poltsarik eta zakutorik eta oinetakorik gabe bidali zintuztedanean?\n Haiek erantzun:\n —Ezer ere ez.\n ",
  "v36": "Jesusek, berriro:\n —Orain, bada, poltsa duenak har dezala eta berdin zakutoa duenak; eta ezpatarik ez duenak sal dezala soingainekoa, hura erosteko.",
  "v37": "Zeren, egia esan, niregan bete beharra baita Liburu Santuak dioena: Bekatarien kidekotzat jo zuten. Izan ere, nireak laster egingo du.\n ",
  "v38": "Haiek esan zioten:\n —Jauna, baditugu hemen bi ezpata.\n Baina Jesusek erantzun:\n —Aski da!\n ",
  "v39": "Ondoren, Jesus atera eta Oliamendirantz abiatu zen, ohi zuenez, eta ikasleak ere bai haren ondoren.",
  "v40": "Hara iristean, Jesusek esan zien: «Egizue otoitz, tentaldian ez erortzeko».\n ",
  "v41": "Eta, haiengandik harrikada bat bide aldendurik, belauniko honela egiten zuen otoitz:",
  "v42": "«Aita, nahi baduzu, urrun ezazu niregandik edari samin hau. Hala ere, egin bedi zure nahia, ez nirea».\n ",
  "v43": "Zeruko aingeru bat agertu zitzaion, kemen emanez.",
  "v44": "Eta, larriak harturik, oraindik lehiatsuago egiten zuen otoitz. Izerdia tantaka zerion lurrera, odola bezain lodi.",
  "v45": "Otoitzetik jaikirik, ikasleengana joan zen; nahigabearen nahigabez lokarturik aurkitu zituen,",
  "v46": "eta esan zien: «Nola zaudete lo? Jaiki eta egin otoitz, tentaldian ez erortzeko».\n ",
  "v47": "Jesus hizketan ari zela, jende-multzo bat azaldu zen; Hamabietako bat, Judas zeritzana, zetorren haien buru, eta Jesusengana hurbildu zen musu ematera.",
  "v48": "Jesusek esan zion: «Judas, musu batez saltzen al duzu Gizonaren Semea?»\n ",
  "v49": "Gertatzera zihoanaz oharturik, Jesusen inguruan zeudenek esan zioten: «Jauna, erasoko al diegu ezpataz?»\n ",
  "v50": "Eta haietako batek apaiz nagusiaren morroia jo eta eskuineko belarria moztu zion.",
  "v51": "Baina Jesusek esan zuen: «Utzi! Aski da!»\n Eta, belarria ukiturik, sendatu egin zion.\n ",
  "v52": "Orduan, haren aurka etorriak ziren apaizburu, tenpluko guardiaburu eta zaharrei esan zien: «Ezpataz eta makilaz etorri zarete lapur baten bila bezala.",
  "v53": "Egunero tenpluan zuekin nintzen, eta ez zenidaten eskurik bota. Baina oraintxe da zuen ordua, ilunpearen nagusialdia ».\n ",
  "v54": "Jesus preso hartu eta apaiz nagusiaren etxera eraman zuten. Pedrok urrutitik jarraitzen zion.",
  "v55": "Batzuk patio erdian sua piztu eta haren inguruan eseri ziren, eta haien artean eseri zen Pedro ere.\n ",
  "v56": "Neskame batek, Pedro sutondoan eseria ikustean, begira jarri eta esan zuen:\n —Hau ere Jesusekin zebilen.\n ",
  "v57": "Baina hark ukatu, esanez:\n —Emakume, ez dinat ezagutzen hori.\n ",
  "v58": "Handik berehala, beste batek ikusi eta esan zion Pedrori:\n —Hi ere haietakoa haiz.\n Pedrok, orduan:\n —Ez, mutil!\n ",
  "v59": "Handik ordubete ingurura, beste batek berriro esan zuen:\n —Bai, hau ere Jesusekin bizi huen, galilearra duk eta.\n ",
  "v60": "Pedrok erantzun zuen:\n —Ez zekiat zertaz ari haizen, mutil!\n Eta une berean, oraindik hizketan ari zela, oilarrak jo zuen.",
  "v61": "Itzuli zen Jauna eta Pedrori begiratu zion. Gogoratu zitzaion Pedrori Jaunak esandakoa: «Gaur oilarrak jo baino lehen, hiru aldiz ukatuko nauzu»,",
  "v62": "eta, kanpora irtenik, negarrari eman zion saminki.\n ",
  "v63": "Jesus preso zeukatenak isekaz ari zitzaizkion eta joka.",
  "v64": "Begiak estalirik, honela galdetzen zioten: «Asma ezak, profeta, nork jo hau?»\n ",
  "v65": "Eta beste hitz iraingarri asko esaten zioten.\n ",
  "v66": "Eguna zabaldu zuenean, herriko zaharren kontseilua, apaizburuak eta lege-maisuak bildu ziren, eta Jesus Biltzar Nagusira eraman zuten.",
  "v67": "Honela esan zioten:\n —Mesias baldin bazara, esaguzu.\n Hark erantzun:\n —Baietz esaten badizuet, ez didazue sinetsiko",
  "v68": "eta, galdetzen badizuet, ez didazue erantzungo.",
  "v69": "Baina hemendik aurrera Gizonaren Semea Jainko ahalguztidunaren eskuinean eserita egongo da.\n ",
  "v70": "Orduan, denek esan zuten:\n —Zu zara, beraz, Jainkoaren Semea?\n Hark erantzun zien:\n —Zeuek diozue, neu naiz.\n ",
  "v71": "Haiek, orduan:\n —Ba ote dugu lekuko beharrik? Geuk entzun diogu bere ahotik.",
  "source": "https://www.bible.com/bible/223/LUK.22.EABD"
}