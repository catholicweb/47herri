{
  "v1": "Jesusek, Hamabiak beregana bildurik, deabru guztiak botatzeko eta gaitzak sendatzeko indarra eta ahalmena eman zien.",
  "v2": "Eta Jainkoaren erregetza hots egitera eta gaixoak sendatzera bidali zituen,",
  "v3": "esanez: «Ez hartu deus ere biderako, ez makilarik, ez zakutorik, ez ogirik, ez dirurik, eta ez dezala inork aldatzeko jantzirik eraman.",
  "v4": "Edozein etxetan sartzen zaretela, gelditu bertan herri hartatik atera arte.",
  "v5": "Eta onartzen ez bazaituzte, herri hartatik alde egitean, astindu zeuen oinetako hautsa , beraien kontrako seinaletzat».\n ",
  "v6": "Atera ziren, bada, eta herriz herri joan ziren, berri ona hots eginez eta alde guztietan gaixoak sendatuz.\n ",
  "v7": "Jakin zuen Herodes agintariak gertatzen zen guztia, eta zer pentsa ez zekiela zegoen. Batzuek Joan hildakoen artetik piztu zela zioten;",
  "v8": "beste batzuek Elias profeta azaldu zela; beste zenbaitek, berriz, antzinako profetaren bat piztu zela.",
  "v9": "Herodesek, berriz, honela zioen: «Joani neuk moztu nion lepoa. Nor da, bada, hau, horrelakoak entzuten baititut beroni buruz?» Eta Jesus ezagutzeko egokiera bila zebilen .\n ",
  "v10": "Apostoluek, itzultzean, egin zuten guztia kontatu zioten Jesusi. Orduan, haiek berekin hartu eta Betsaida zeritzan herrialdera joan zen bakarrik.",
  "v11": "Baina ohartu zen jendea eta jarraitu egin zion. Jesusek ongi hartu zituen eta Jainkoaren erregetzaz hitz egin zien eta premia zeukaten guztiak sendatu zituen.\n ",
  "v12": "Eguna iluntzen hasia zen. Hamabiak hurbildu eta esan zioten Jesusi:\n —Bidal ezazu jendea inguruko auzo eta baserrietara, ostatu eta jan bila joan daitezen, hemen oso aparte baikaude.\n ",
  "v13": "Baina hark erantzun zien:\n —Eman zeuek jaten.\n Haiek, orduan:\n —Ez daukagu bost ogi eta bi arrain besterik, jende honentzat guztiarentzat jatekoa erostera geu joaten ez bagara behintzat.\n ",
  "v14": "Bosten bat mila gizon ziren. Jesusek esan zien ikasleei:\n —Eserarazi berrogeita hamarnaka.\n ",
  "v15": "Hala, denak eserarazi zituzten.",
  "v16": "Hartu zituen Jesusek bost ogiak eta bi arrainak, eta, begiak zerura jasorik, bedeinkazioa esan, ogiak zatitu eta ikasleei eman zizkien, jendeari eskaintzeko.",
  "v17": "Asetzeraino jan zuten denek, eta gelditutako hondarrez hamabi saski bete zituzten .\n ",
  "v18": "Jesus bakardadean otoitzean ari zen batean, ikasleak bildu zitzaizkion, eta Jesusek galdetu zien:\n —Nor naizela dio jendeak?\n ",
  "v19": "Haiek erantzun zioten:\n —Batzuek Joan Bataiatzailea zarela; beste batzuek Elias; besteek antzinako profetaren bat piztu dela.\n ",
  "v20": "Jesusek galdetu zien:\n —Eta zuek, nor naizela diozue?\n Pedrok erantzun:\n —Jainkoaren Mesias.\n ",
  "v21": "Jesusek inori ez esateko agindu zien zorrotz,",
  "v22": "eta hau esan zien gainera: «Gizonaren Semeak asko sufritu behar du; zahar, apaizburu eta lege-maisuek gaitzetsi egingo dute eta hil, eta hirugarren egunean piztu egingo da».\n ",
  "v23": "Gero, denei esan zien: «Nire ondoren etorri nahi duenak uko egin biezaio bere buruari, har beza bere eguneroko gurutzea eta jarrai biezat.",
  "v24": "Izan ere, bere bizia gorde nahi duenak galdu egingo du; bere bizia niregatik galtzen duenak, ordea, gorde egingo du.",
  "v25": "Zertarako du gizakiak mundu guztia irabaztea, bere burua galtzen eta hondatzen badu?",
  "v26": "Beraz, inor nitaz eta nire mezuaz lotsatzen bada, Gizonaren Semea ere lotsatu egingo da hartaz, bere aintzarekin, bere Aitaren aintzarekin eta aingeru santuen aintzarekin etorriko denean.",
  "v27": "Zinez diotsuet: Hemen daudenetako batzuk ez dira hilko, harik eta Jainkoaren erregetza ikusi arte».\n ",
  "v28": "Hitzaldi honetatik zortziren bat egunera, Pedro, Joan eta Santiago berekin hartu eta mendira igo zen Jesus, otoitzera.",
  "v29": "Eta, otoitzean ari zela, aurpegiko itxura aldatu egin zitzaion, eta jantziak zuri distiratsu bihurtu.",
  "v30": "Hartan, bi gizon azaldu ziren, aintzaz distiratsu: Moises eta Elias, eta Jesusekin mintzo ziren Jerusalemen gertatzekoa zen honen heriotzaz .",
  "v32": "Pedro eta lagunak logaleak jota zeuden; baina esnatu ziren eta Jesusen aintza eta harekin zeuden bi gizonak ikusi zituzten.",
  "v33": "Hauek urruntzean, Pedrok esan zion Jesusi: «Maisu, zein ederki gauden hemen! Zergatik ez egin hiru etxola: bata zuretzat, bestea Moisesentzat eta bestea Eliasentzat?»\n Ez zekien zer esaten zuen ere.",
  "v34": "Eta, hori zioela, hodei batek estali zituen, eta beldurtu egin ziren hodeipean sartzean.",
  "v35": "Mintzo hau izan zen hodeitik: «Hauxe dut neure Semea, nik hautatua. Entzun berari!»\n ",
  "v36": "Mintzoaren ondoren, Jesus bakarrik ageri zen. Ikasleek isilik gorde zuten eta, ordukoz, ez zioten inori esan ikusitakorik ezer.\n ",
  "v37": "Biharamunean, menditik beherakoan, jende asko atera zitzaion bidera.",
  "v38": "Hartan, gizon batek jendartetik oihuka esan zion:\n —Maisu, begira, arren, nire semeari, bakarra baitut.",
  "v39": "Espiritu batek hartzen du menpean, eta bat-batean garrasika hasten da; gogor astintzen du eta lerdea dariola jartzen, eta oso nekez alde egiten du berarengandik, hauts eginda uzten duelarik.",
  "v40": "Zure ikasleei eskatu diet espiritua botatzeko, baina ezin izan dute.\n ",
  "v41": "Jesusek esan zuen:\n —Hau gizaldi sinesgogor eta makurra! Noiz arte egon behar ote dut zuen artean eta jasan behar ote zaituztet? Ekar ezazu hona semea.\n ",
  "v42": "Mutila zetorrela, deabruak lurrera bota eta gogor astindu zuen. Jesusek mehatxu egin zion espiritu gaiztoari, mutikoa sendatu zuen eta aitari itzuli zion.",
  "v43": "Denak harriturik gelditu ziren Jainkoaren handitasuna ikustean.\n Jesusek egiten zituenengatik txunditurik zeuden denak. Hark esan zien ikasleei:",
  "v44": "«Hartu ongi gogoan hitzok: Gizonaren Semea gizakien eskuetara emango dute».\n ",
  "v45": "Haiek, ordea, ez zuten ulertzen zer ari zitzaien; ilun gertatzen zitzaien, eta ezin ziren esanahiaz jabetu; galdetzera, berriz, ez ziren ausartzen.\n ",
  "v46": "Eztabaida sortu zen ikasleen artean, nor ote zen beraietan handiena.",
  "v47": "Igarri zizkien Jesusek beren burutazioak eta, haur bat harturik, bere ondoan jarri",
  "v48": "eta esan zien: «Haur hau nire izenean onartzen duenak neu onartzen nau; eta ni onartzen nauenak, bidali nauen hura onartzen du. Zeren zuetan txikiena, horixe baita handiena».\n ",
  "v49": "Orduan, Joanek esan zion:\n —Maisu, gizon bat ikusi dugu zure izenean deabruak botatzen, eta eragotzi egin nahi izan diogu, ez baita gure taldekoa.\n ",
  "v50": "Baina Jesusek erantzun:\n —Ez eragotzi, zeren zuen kontra ez dagoena zuen alde baitago.\n ",
  "v51": "Mundu honetatik eramana izateko garaia bazetorkiolarik, Jerusalemera joateko erabaki sendoa hartu zuen Jesusek.",
  "v52": "Mandatari batzuk bidali zituen aurretik, eta Samariako herri batean sartu ziren Jesusi ostatua prestatzeko.",
  "v53": "Baina herrikoek ez zuten hartu nahi izan, Jerusalemera zihoala eta.",
  "v54": "Hori ikusirik, Santiago eta Joan ikasleek esan zioten: «Jauna, aginduko al dugu zerutik tximista erori eta garbi ditzan?»\n ",
  "v55": "Baina Jesusek, haiengana itzulirik, haserre egin zien.",
  "v56": "Gero, beste herri batera joan ziren.\n ",
  "v57": "Bidean zihoazela, batek esan zion Jesusi:\n —Noranahi jarraituko dizut.\n ",
  "v58": "Jesusek esan zion:\n —Azeriek badituzte zuloak eta aireko hegaztiek habiak; Gizonaren Semeak, ordea, ez du burua non ezarri.\n ",
  "v59": "Beste bati esan zion:\n —Jarraitu niri.\n Baina hark erantzun:\n —Jauna, uztazu lehenbizi aitaren hiletak egitera joaten.\n ",
  "v60": "Eta Jesusek:\n —Utzi hilei beren hildakoen hiletak egiten; zu zoaz Jainkoaren erregetza hots egitera.\n ",
  "v61": "Beste batek, berriz, esan zion:\n —Jarraituko dizut, Jauna, baina uztazu aurrena etxekoei agur egiten.\n ",
  "v62": "Baina Jesusek erantzun:\n —Goldeari heldu eta atzera begiratzen duena ez da gai Jainkoaren erreinurako.",
  "source": "https://www.bible.com/bible/223/LUK.9.EABD"
}