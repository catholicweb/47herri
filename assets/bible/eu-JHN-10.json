{
  "v1": "«Bene-benetan diotsuet: Artegian atetik barik, beste nonbaitetik sartzen dena lapurra da eta harraparia.",
  "v2": "Atetik sartzen dena, berriz, artzaina da.",
  "v3": "Hari irekitzen dio atezainak, eta haren ahotsa entzuten dute ardiek; ardi bakoitzari bere izenez deitu eta artegitik ateratzen ditu.",
  "v4": "Bere ardi guztiak atera dituenean, aurretik joaten zaie, eta ardiek atzetik jarraitzen diote, ezaguna baitute haren ahotsa.",
  "v5": "Arrotzari, ordea, ez diote jarraituko; aitzitik, ihes egingo diote, arrotzaren ahotsa ezaguna ez dutelako».\n ",
  "v6": "Adibide hau eman zien Jesusek, baina haiek ez zuten ulertu zer esan nahi zien.\n ",
  "v7": "Orduan, honela azaldu zien Jesusek: «Bene-benetan diotsuet: Neu naiz ardientzako atea .",
  "v8": "Nire aurretik etorritako guztiak lapurrak ziren eta harrapariak; horregatik, ardiek ez zieten jaramonik egin.",
  "v9": "Neu naiz atea; ate honetan zehar sartzen dena, onik izango da, eta ez du inolako eragozpenik izango larreak aurkitzeko.",
  "v10": "Lapurra ez doa artaldera ebatsi, hil eta hondatzera baizik. Ni, berriz, bizia —eta bizia ugari gainera— izan dezaten etorri naiz.\n ",
  "v11": "«Neu naiz artzain ona ; artzain onak bere burua ematen du ardien alde.",
  "v12": "Morroiak, otsoa etortzen ikusi orduko, ardiak utzi eta ihes egiten du, ez baita artzaina eta ardiak ere ez baititu bereak. Orduan, otsoak ardiak harrapatu eta sakabanatu egiten ditu.",
  "v13": "Izan ere, morroiari lansaria zaio axola eta ez ardiak.\n ",
  "v14": "«Neu naiz artzain ona. Ezagutzen ditut neure ardiak, eta ni ere ezagutzen naute neureek,",
  "v15": "Aitak ni ezagutzen eta nik ere bera ezagutzen dudan bezalaxe. Nik neure burua ematen dut ardien alde.",
  "v16": "Baditut artegian ez dauden beste ardi batzuk ere; haiek ere erakarri egin behar ditut; nire ahotsa entzungo dute eta artalde bakarra izango dira, artzain bakarraren gidaritzapean.\n ",
  "v17": "«Horregatik maite nau Aitak, neure bizia ematen dudalako eta horrela eskuratzen berriro.",
  "v18": "Ez dit bizia inork kentzen, baizik eta nik neurez ematen dut. Neure esku dut ematea, eta neure esku berriro hartzea. Hori da neure Aitarengandik hartu dudan agindua».\n ",
  "v19": "Jesusek esandakoaren aurrean, iritzi kontrajarriak zeuden jendearen artean.",
  "v20": "Askok honela zioten: «Deabruaren menpe eta burutik egina dago. Zergatik egiten diozue jaramon?»",
  "v21": "Beste batzuek, berriz: «Hitzok ez dira deabrudun zoroarenak. Ireki ote ditzake deabru batek itsuen begiak?»\n ",
  "v22": "Negua zen. Jerusalemen tenpluaren sagarapen-jaiak ospatzen ziren,",
  "v23": "eta Jesus tenpluko Salomonen aterpean zebilen.",
  "v24": "Orduan, agintariek inguratu eta esan zioten:\n —Noiz arte eduki behar gaituzu zalantzan? Zu bazara Mesias, esaguzu argi eta garbi.\n ",
  "v25": "Jesusek erantzun zien:\n —Esan dizuet, eta ez didazue sinesten. Nik neure Aitaren izenean egiten ditudan egintzek ematen dute nire alde testigantza;",
  "v26": "zuek, ordea, ez duzue sinesten, nire ardietakoak ez zaretelako.",
  "v27": "Nire ardiek nire ahotsa entzuten dute, eta nik ezagutzen ditut; haiek atzetik jarraitzen didate,",
  "v28": "eta nik betiko bizia ematen diet: ez dira sekula galduko, eta ez dizkit inork ere eskutik kenduko.",
  "v29": "Eman dizkidan nire Aita denak baino handiagoa da , eta ezin ditu inork kendu nire Aitaren eskutik.",
  "v30": "Aita eta biok bat gara.\n ",
  "v31": "Agintariek berriro harriak hartu zituzten hari jaurtitzeko.",
  "v32": "Jesusek esan zien:\n —Neure Aitaren aginduz egintza eder asko egin dut zuen aurrean; haietako zeinengatik egin nahi didazue harrika?\n ",
  "v33": "Erantzun zioten:\n —Ez zaitugu egintza ederrengatik harrikatu nahi, Jainkoaren kontra birao egiteagatik baizik, gizaki izanik, zeure burua Jainko egiten duzulako.\n ",
  "v34": "Jesusek erantzun zien:\n —Ez al dago zuen Liburu Santuetan idatzia: Nik esan dut: Jainko zarete ?",
  "v35": "Beraz, Jainkoak jainko deitzen die bere mezua zuzendu zienei, eta Liburu Santuen esana ukaezina da.",
  "v36": "Nola diozue, bada, nik, Aitak sagaratu eta mundura bidali nauen honek, birao egiten dudala, «Jainkoaren seme naiz» esateagatik?",
  "v37": "Aitaren egintzak egiten ez baditut, ez sinetsi niri.",
  "v38": "Baina, egiten baldin baditut, niri sinesten ez badidazue ere, sinetsi egintzei. Horrela, behin betiko jakingo duzue ni Aitarekin bat eginda nagoela eta Aita nirekin.\n ",
  "v39": "Berriro atxilotu egin nahi izan zuten, baina hark ihes egin zien eskuetatik.\n ",
  "v40": "Berriro Jordanez beste aldera joan zen Jesus, garai batean Joan bataiatzen ari izan zen lekura. Han gelditu zen aldi batez,",
  "v41": "eta jende asko joaten zitzaion. Honela zioten: «Joanek, egia esan, ez zuen mirarizko seinalerik batere egin, baina honetaz esan zuen guztia egia zen».\n ",
  "v42": "Eta han askok sinetsi zuten Jesusengan.",
  "source": "https://www.bible.com/bible/223/JHN.10.EABD"
}