{
  "v1": "Asteko lehen egunean Magdalako Maria hilobira joan zen goizean goiz, artean ilun zegoela, eta harria hilobitik kendua ikusi zuen.",
  "v2": "Orduan, Simon Pedrorengana eta Jesusek maite zuen beste ikasleagana itzuli zen lasterka, eta esan zien: «Eraman egin dute Jauna hilobitik, eta ez dakigu non ipini duten».\n ",
  "v3": "Irten ziren, orduan, Pedro eta beste ikaslea eta hilobirantz jo zuten.",
  "v4": "Biak batera zihoazen korrika, baina beste ikaslea Pedro baino arinago zihoan, eta lehenago iritsi zen hilobira.",
  "v5": "Barrura begiratzeko makurturik, oihal-zerrendak lurrean zeudela ikusi zuen, baina ez zen sartu.",
  "v6": "Iritsi zen haren atzetik Simon Pedro eta sartu zen hilobira. Oihal-zerrendak lurrean ikusi zituen,",
  "v7": "baita Jesusen burua biltzen egoniko zapia ere; baina hau ez zegoen oihal-zerrendekin batera jarria, beste toki batean aparte bildua baizik.",
  "v8": "Orduan, sartu zen beste ikaslea ere, hilobira lehenengo iritsi zena. Ikusi eta sinetsi egin zuen.",
  "v9": "Izan ere, ordu arte ez zuten ikasleek ulertu Liburu Santuak dioena, Jesusek hildakoen artetik piztu behar zuela, alegia.\n ",
  "v10": "Pedro eta beste ikaslea etxeratu egin ziren.\n ",
  "v11": "Maria hilobi ondoan gelditu zen, kanpoan negarrez. Halako batean, oraindik ere negarrez, hilobirantz makurtu zen,",
  "v12": "eta bi aingeru ikusi zituen zuriz jantziak, Jesusen gorpua egon zen tokian eserita, bata burualdean eta bestea oinetan.",
  "v13": "Aingeruek esan zioten:\n —Emakume, zergatik ari zara negarrez?\n Hark erantzun zien:\n —Nire Jauna eraman dute, eta ez dakit non ipini duten.\n ",
  "v14": "Berehala, atzera begiratu eta Jesus ikusi zuen zutik, baina ez zen konturatu Jesus zela.",
  "v15": "Jesusek esan zion:\n —Emakume, zergatik ari zara negarrez? Noren bila zabiltza?\n Hark, baratzezaina zelakoan, esan zion:\n —Jauna, zuk eraman baldin baduzu, esadazu non ipini duzun, eta neuk jasoko dut.\n ",
  "v16": "Jesusek esan zion:\n —Maria!\n Honek, hurbilduz, esan zion hebreeraz:\n —Rabbuni! (hau da, Maisu).\n ",
  "v17": "Jesusek esan zion:\n —Utz nazazu , oraindik ez bainaiz igo Aitarengana. Ea, zoaz nire senideengana eta esaiezu neure eta zuen Aitarengana noala, neure eta zuen Jainkoarengana.\n ",
  "v18": "Magdalako Mariak joan eta ikasleei berri hau eman zien: «Jauna ikusi dut». Eta hark esana kontatu zien.\n ",
  "v19": "Asteko lehen egun hartan bertan, arratsean, ikasleak etxe batean bildurik zeuden; judu-agintarien beldurrez, ateak itxirik zeuzkaten. Sartu zen Jesus eta, erdian jarririk, agurtu zituen esanez: «Bakea zuei».",
  "v20": "Gero, eskuak eta saihetsa erakutsi zizkien. Pozez bete ziren ikasleak Jauna ikustean.\n ",
  "v21": "Jesusek berriro esan zien: «Bakea zuei. Aitak ni bidali nauen bezala, nik zuek bidaltzen zaituztet».",
  "v22": "Eta haien gainera arnasa botaz, esan zien: «Hartzazue Espiritu Santua.",
  "v23": "Zuek bekatuak barkatzen dizkiezuenei barkatu egingo dizkie Jainkoak ere; zuek barkamena ukatzen diezuenei, ukatu egingo die».\n ",
  "v24": "Tomas, Hamabietako bat, Bikia zeritzana, ez zegoen haiekin Jesus etorri zenean.",
  "v25": "Elkartu zirenean, beste ikasleek esan zioten:\n —Jauna ikusi dugu.\n Tomasek erantzun zien:\n —Haren eskuetan iltzeen seinalea ikusten ez badut, eta nire atzamarra iltze-zuloetan eta nire eskua haren saihets-zuloan sartzen ez badut, ez dut inola ere sinetsiko.\n ",
  "v26": "Zortzi egunen buruan, etxean zeuden berriro ikasleak, eta Tomas ere bertan zen. Ateak itxirik zeuden arren, sartu zen Jesus eta, erdian jarririk, agurtu zituen esanez: «Bakea zuei».",
  "v27": "Gero, esan zion Tomasi:\n —Ekarri atzamarra eta aztertu nire eskuak; ekarri eskua eta sartu nire saihets-zuloan. Eta ez izan sinesgogor, sinestedun baizik.\n ",
  "v28": "Tomasek erantzun zion:\n —Ene Jauna eta ene Jainkoa!\n ",
  "v29": "Jesusek esan zion:\n —Ikusi nauzulako sinetsi al duzu? Zorionekoak ikusi gabe sinesten dutenak.\n ",
  "v30": "Mirarizko beste seinale asko egin zituen Jesusek bere ikasleen aurrean, liburu honetan idatzirik ez daudenak.",
  "v31": "Hemen kontatuak Jesus Mesias eta Jainkoaren Semea dela sinets dezazuen idatzi dira eta, sinetsiz, betiko bizia izan dezazuen hari esker.",
  "source": "https://www.bible.com/bible/223/JHN.20.EABD"
}