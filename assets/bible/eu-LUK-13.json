{
  "v1": "Une hartan, batzuek Jesusengana joan eta zenbait galilearri gertatua kontatu zioten: nola Pilatok hil zituen, eskaintzen ari ziren abereen odolarekin beraien odola nahastuz.",
  "v2": "Jesusek erantzun zien: «Galilear horiek gainerakoak baino bekatariago zirela uste al duzue, heriotza hori izan zutelako?",
  "v3": "Ez horixe! Eta zuek ere, bihozberritzen ez bazarete, berdin hilko zarete denok.\n ",
  "v4": "«Eta Siloeko dorreak azpian harrapaturik hil ziren hemezortzi haiek, gainerako jerusalemdarrak baino bekatariago zirela uste al duzue?",
  "v5": "Ez horixe! Eta zuek ere, bihozberritzen ez bazarete, denok hilko zarete».\n ",
  "v6": "Gero, parabola hau esan zien Jesusek: «Gizon batek pikondo bat zuen bere mahastian aldatua. Joan zen piku bila eta ez zuen aurkitu.",
  "v7": "Orduan, mahastizainari esan zion: “Begira, badira hiru urte pikondo honetara piku bila natorrela, eta ez dut aurkitzen. Moztu ezazu. Zertarako egongo da hor lurra alferrik jaten?”",
  "v8": "Baina mahastizainak erantzun zion: “Jauna, utz ezazu aurtengoz; bitartean, ondoa aitzurtu eta ongarria botako diot,",
  "v9": "ea aurrerakoan fruiturik ematen duen; eta bestela, moztu”».\n ",
  "v10": "Behin batean, larunbatez, sinagoga batean irakasten ari zen Jesus.",
  "v11": "Bazen han, hemezortzi urte hartan espiritu baten menpe gaixo zegoen emakume bat: erabat konkortua zegoen eta ezin zen inola ere zuzendu.\n ",
  "v12": "Ikustean, Jesusek deitu eta esan zion: «Emakumea, geldi zaitez libre zeure gaitzetik».\n ",
  "v13": "Eskuak ezarri zizkion eta bat-batean zuzendu zen eta Jainkoa goresten hasi.\n ",
  "v14": "Sinagogako buruzagiak, Jesusek larunbatez sendatu zuelako haserre, jendeari esan zion:\n —Astean sei egun daude lanerako. Zatozte egun horietan sendatzera, eta ez larunbatean.\n ",
  "v15": "Jaunak erantzun zion:\n —Itxurazaleok! Zuetako nork ez du larunbatez ere idia nahiz astoa ukuilutik askatu eta ura edatera eramaten?",
  "v16": "Eta Abrahamen ondorengo den honi, hemezortzi urtez Satanasek lotua eduki duen honi, ez ote zitzaion larunbatez lokarri hori askatu behar?\n ",
  "v17": "Hitz hauekin, lotsa-lotsa eginik gelditu ziren Jesusen etsai guztiak; jendetza, ordea, pozik zegoen hark egiten zituen gauza miragarri guztiengatik.\n ",
  "v18": "Jesusek jarraitu zuen: «Zeren irudiko da Jainkoaren erregetza? Zeren antzeko dela esango nuke?",
  "v19": "Gizon batek bere baratzean botatzen duen mostaza-haziaren antzekoa da: hazten da eta zuhaitz egiten, eta txoriek haren adarretan egiten dituzte habiak».\n ",
  "v20": "Berriro esan zuen: «Zeren antzeko dela esango nuke Jainkoaren erregetza?",
  "v21": "Legamiaren antzekoa da: emakume batek anega bat irinetan nahasten du, eta oraldi guztia harrotzen da».\n ",
  "v22": "Jerusalemera bidean zihoan Jesus, igarotzen zituen herri eta auzoetan irakatsiz.\n ",
  "v23": "Batek esan zion:\n —Jauna, gutxi izango al dira salbatuko direnak?\n Jesusek erantzun zuen:\n ",
  "v24": "—Saia zaitezte ate estutik sartzen. Egia esan, askok sartu nahi izango dute, eta ezin izango.",
  "v25": "Etxeko nagusiak jaiki eta atea itxiz gero, kanpoan geldituok behin eta berriro atea joko diozue, «Ireki, Jauna» deiadarka, baina hark erantzungo dizue: «Ez dakit nongoak zareten».",
  "v26": "Orduan, honela hasiko zatzaizkiote: «Zurekin jan eta edanak gara, eta zuk gure plazetan irakatsi izan duzu».",
  "v27": "Baina hark erantzungo dizue: «Ez dakit nongoak zareten. Alde niregandik, gaizkileok!»",
  "v28": "Orduan, negarra eta hortz-karraska izango da, Abraham, Isaak eta Jakob eta profeta guztiak Jainkoaren erreinuan eta zeuen buruak, berriz, kanpora jaurtiak ikustean.",
  "v29": "Asko etorriko dira sortaldetik eta sartaldetik, iparretik eta hegotik, eta Jainkoaren erreinuko mahaikide izango.\n ",
  "v30": "«Begira, orain azkeneko den zenbait, lehenengo izango da orduan, eta orain lehenengo den zenbait, azkeneko».\n ",
  "v31": "Une hartan, fariseu batzuk joan zitzaizkion Jesusi eta esan zioten:\n —Zoaz, alde egizu hemendik, Herodes zu hil nahian dabil eta.\n ",
  "v32": "Jesusek esan zien:\n —Joan eta esaiozue gizontto horri: Begira, gaur eta bihar sendatzen eta deabruak botatzen jarraitu behar dut, eta hirugarren egunean nire azkena izango da.",
  "v33": "Baina gaur, bihar eta etzi bideari jarraitu behar diot, ez baitaiteke profetarik Jerusalemdik kanpora hil.\n ",
  "v34": "«Jerusalem, Jerusalem, profetak hiltzen eta Jainkoak zuri bidaliak harrikatzen dituzuna! Zenbat aldiz ez ditut bildu nahi izan zure seme-alabak, oiloak bere txita-taldea hegalpean bezala, eta zuek ez duzue nahi izan.",
  "v35": "Horra bada, hutsik geldituko zaizue etxea. Eta esaten dizuet ez nauzuela ikusiko, hau esango duzuen garaia arte: Bedeinkatua Jaunaren izenean datorrena! »",
  "source": "https://www.bible.com/bible/223/LUK.13.EABD"
}