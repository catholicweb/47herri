{
  "v1": "في هَدوك اليامات، ضْهَر يوحَنّا المَعمَدان يْبَشَّر فالخْلا مْتاع اليَهوديّة،",
  "v2": "ويْقول: \"توبو، خاطَر قَرَّب مَلَكوت السْما\"",
  "v3": "يوحَنّا هُوَ اللي هْدَر عليه النَبي إِشعِيا يْقول: \"صوت يْعَيَّط فالخْلا: \"وَجّدو طْريق الرَب، سَلّسو طُرقانو\"\"",
  "v4": "يوحَنّا كانَت عَندو لَبسة مْتاع هْبَر الجْمَل ويْحَزَّم الكْلاوي مْتاعو بسَبتة مْتاع الجَلد، ياكُل الجْراد والعْسَل الحُر.",
  "v5": "كانو يَخُّرجو ليه ناس أورشَليم وكامَل اليَهودِيّة وجْوايَه واد الأُردُن،",
  "v6": "وكان يْعَمَّدهُم في واد الأُردُن وهومَ يْستَعرفو بدْنوبهُم.\n ",
  "v7": "كي شاف فَرّيسيّين وصَدّوقيّين بَزّاف يْجيو باش يْعَمَّدهُم قالَلهُم: \"يا وْلاد اللْفاعي، شْكون وَرّالكُم تَهَّربو من الزْعاف اللي جاي؟",
  "v8": "بَيّنو فْعال تْليق بالتوبة،",
  "v9": "وما تَحَّسبوش تْقولو في قْلوبكُم: \"عَندنا بابانا إِبراهيم\"، خاطَر نْقولَلكُم باللي الله يَقدَر مَن هاد الحْجَر يْخَرَّج وْلاد لإِبراهيم.",
  "v10": "الفاس راهو نْحَط عَند عْروق السْجَر، كُل سَجرة ما تْجيبش غَلّة مْليحة تْنَقطَع وتَتَّرما فالنار،",
  "v11": "أَنا نْعَمَّدكُم فالما للتوبة، بَصَّح اللي يْجي مورايَ، قْوي عْليَّ وأَنا ما نَستاهَلش نَرفَد سَبّاطو. هُوَ يْعَمَّدكُم فالروح القُدّوس وفالنار،",
  "v12": "شايَد المَدرة في يَدّو، يَفرَز النادَر مْتاعو، ويْلَم القَمح مْتاعو فالمَخزَن، بَصَّح التْبَن يَحَّرقو في نار ما تَطفاش.\"\n ",
  "v13": "داك الساع، جا يَسوع من الجْليل لواد الأَردُن عَند يوحَنّا باش يْعَمّدو،",
  "v14": "يوحَنّا ما قْبَلش وقال: \"أَنا اللي نَسحَق تْعَمَّدني وأَنتَ جيت لعَندي؟\"",
  "v15": "جاوَب يَسوع وقاللو: \"خَلّي دُرك، خاطَر هَكدا اللي يْليق بينا نْديرو بالتْمام كُل صْلاح\" ويوحَنّا خَلاّه.",
  "v16": "كي تْعَمَّد يَسوع، طْلَع تَم تَم من الما، وهاو وين نْحَلَّت على جالو السْما وشاف روح الله هابَط كي الحْمامة وجاي عليه،",
  "v17": "وصوت جاي من السْما يْقول: \"هَدا هُوَ وْليدي الحْبيب اللي هُوَ فَرحتي\".",
  "source": "https://www.bible.com/bible/3193/MAT.3.%25D8%25AC%25D8%25B2%25D8%25A7%25D8%25A6%25D8%25B1%25D9%258A"
}