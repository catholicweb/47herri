{
  "v1": "Behin batean, larunbatez, gari-soro batean zehar zihoan Jesus. Eta ikasleek, galburuak hartu eta eskuan aleturik, jan egiten zituzten.",
  "v2": "Fariseu batzuek esan zieten:\n —Nola ari zarete egiten, larunbatez zilegi ez dena ?\n ",
  "v3": "Jesusek erantzun zien:\n —Ez al duzue irakurri Davidek egin zuena, bera eta bere lagunak goseak aurkitu zirenean?",
  "v4": "Jainkoaren etxean sartu, Jaunari eskainiriko ogiak hartu eta jan egin zituen, eta bere lagunei ere eman zizkien, legez apaizek bakarrik jan zitzaketen ogiak izanik.\n ",
  "v5": "Eta, gainera, esan zien:\n —Larunbataren nagusi da Gizonaren Semea.\n ",
  "v6": "Beste larunbat batez, sinagogan sartu zen Jesus irakastera. Bazen han eskuineko besoa elbarri zeukan gizon bat.",
  "v7": "Lege-maisu eta fariseuak zelatan zegozkion ea larunbatez sendatzen ote zuen, zertan salatu izateko.",
  "v8": "Jesusek, haien gogoetak igarririk, beso-elbarriari esan zion:\n —Jaiki eta atera zaitez erdira.\n Hura jaiki eta atera egin zen.",
  "v9": "Jesusek esan zien, orduan:\n —Galdera bat: Larunbatez zer dugu legezko, on egitea ala gaitz egitea, bizia salbatzea ala kentzea?\n ",
  "v10": "Eta, inguruko guztiei begira, honela esan zion gizonari:\n —Luzatu beso hori.\n Luzatu zuen, eta sendatu egin zitzaion.\n ",
  "v11": "Lege-maisu eta fariseuak beren onetik aterata gelditu ziren, eta Jesusi zer egingo ari ziren beren artean.\n ",
  "v12": "Egun haietako batean, Jesus mendira joan zen otoitz egitera, eta Jainkoari otoitzean igaro zuen gaua.",
  "v13": "Eguna argitu zuenean, ikasleei deitu eta haietako hamabi aukeratu zituen, eta apostolu izena eman zien:",
  "v14": "Simon —honi Pedro izena eman zion—, honen anaia Andres, Santiago, Joan, Felipe, Bartolome,",
  "v15": "Mateo, Tomas, Santiago Alfeorena, Simon —Zelote zeritzana—,",
  "v16": "Judas Santiagorena eta Judas Iskariote —Jesusen saltzaile gertatu zena—.\n ",
  "v17": "Jesus, ikasleekin menditik jaitsi ondoren, zelaigune batean gelditu zen. Ikasleetariko asko harekin ziren; baita herriko jende-talde handia ere, Judea osotik, Jerusalemdik eta Tiro eta Sidongo itsasaldetik etorria,",
  "v18": "hari entzutera eta berak gaitzetatik senda zitzan. Espiritu gaiztoek oinazetuak sendaturik gelditzen ziren.",
  "v19": "Jende guztiak Jesus ukitu nahi zuen, denak sendatzen zituen halako indar bat baitzerion.\n ",
  "v20": "Jesusek, ikasleei begira, honela esan zuen:\n «Zorionekoak behartsuok , zuek baituzue Jainkoa errege.\n ",
  "v21": "«Zorionekoak orain gose zaretenok, aseko baitzaituzte Jainkoak.\n «Zorionekoak orain negar egiten duzuenok, barre egingo baituzue.\n ",
  "v22": "«Zorionekoak zuek, Gizonaren Semea dela eta, jendeak gorrotatu, kanpora bota eta madarikatuko zaituztetenean eta izen txarra emango dizuetenean.",
  "v23": "Alai zaitezte egun horretan eta egin pozez jauzi, handia izango baita zuen saria zeruan; gauza bera egin zieten profetei jende horren gurasoek .\n ",
  "v24": "«Baina ai zuek, aberatsok, bai baituzue zeuen poza!\n ",
  "v25": "«Ai zuek, orain aseak zaudetenok, gose izango baitzarete!\n «Ai zuek, orain barre egiten duzuenok, aiene eta negar egingo baituzue!\n ",
  "v26": "«Ai zuek, mundu guztiak zuetaz ongi hitz egingo duenean, gauza bera egin baitzieten sasiprofetei jende horren gurasoek!\n ",
  "v27": "«Baina zuei, entzuleoi, hau diotsuet: Maitatu etsaiak, egin ongi gorroto dizuetenei,",
  "v28": "bedeinkatu madarikatzen zaituztetenak, egin otoitz izen ona kentzen dizuetenen alde.\n ",
  "v29": "«Masail batean jotzen zaituenari eskaini bestea ere; soingainekoa kentzen dizunari, ez ukatu soinekoa ere.",
  "v30": "Eskatzen dizun edonori, eman, eta zeurea kentzen dizunari, ez bihurrarazi.",
  "v31": "Eta besteek zuei egitea nahi duzuena, egin zuek ere besteei.\n ",
  "v32": "«Maite zaituztetenak bakarrik maite badituzue, zer esker on zor zaizue? Bekatariek ere maite dituzte beren maitaleak.",
  "v33": "Eta ongi egiten dizuetenei bakarrik egiten badiezue ongi, zer esker on zor zaizue? Bekatariek ere egiten dute beste horrenbeste.",
  "v34": "Eta ordaina hartzekotan bakarrik ematen baduzue maileguz, zer esker on zor zaizue? Bekatariek ere aurreratu ohi diote elkarri, beste hainbeste hartzekotan.",
  "v35": "Ez! Zuek maitatu etsaiak, egin ongi eta eman maileguz ordainari begiratu gabe: handia izango da zuen saria eta Goi-goikoaren seme-alaba izango zarete, ona baita bera esker txarreko eta gaiztoentzat.",
  "v36": "Izan zaitezte errukitsuak, zuen Aita errukitsua den bezala.\n ",
  "v37": "«Ez gaitzetsi inor eta Jainkoak ere ez zaituzte gaitzetsiko; ez kondenatu inor eta Jainkoak ere ez zaituzte kondenatuko; barkatu, eta Jainkoak ere barkatuko dizue;",
  "v38": "eman, eta emango dizue: neurri betea, sakatua, estutua eta leporainokoa emango dizue altzora. Izan ere, zuek zein neurriz neurtu, halakoaz neurtuko zaituzte Jainkoak».\n ",
  "v39": "Eta parabola bat ere esan zien: «Itsua itsuaren gidari izan ote liteke? Ez ote dira biak zulora eroriko?",
  "v40": "Ikaslea ez da irakaslea baino gehiago, baina ongi eskolaturiko ikaslea irakaslea adina izango da.\n ",
  "v41": "«Nola ikusten duzu senidearen begiko lasto-izpia eta zeure begiko hagaz ohartzen ez?",
  "v42": "Nola esan diezaiokezu senideari: “Adiskide, utzi begian duzun lasto-izpia ateratzen”, zuk zeurean duzun haga ikusten ez duzula? Itxurazale hori! Kendu lehenengo zeure begitik haga, eta orduan ikusiko duzu garbi, senidearen begitik lasto-izpia ateratzeko.\n ",
  "v43": "«Ez dago zuhaitz onik fruitu txarra ematen duenik, ezta zuhaitz txarrik ere fruitu ona ematen duenik.",
  "v44": "Bere fruituetatik antzematen zaio zuhaitzari; ez da arantzatik pikurik biltzen, ezta sasitik ere mahatsik hartzen.",
  "v45": "Ona denak ona ateratzen du bere barneko ontasun-altxorretik; eta gaiztoak gaitza bere gaiztakeri altxorretik. Ahoak esan, bihotzari gainezka darionetik esaten baitu.\n ",
  "v46": "«Zergatik esaten didazue “Jauna, Jauna”, eta ez duzue egiten esaten dizuedana?",
  "v47": "Erakutsiko dizuet noren antzeko den niregana hurbildu eta nire esanak entzun eta betetzen dituena:",
  "v48": "etxea egitean, zulatu, sakondu eta oinarriak harkaitzean hartu zituen gizon baten antzekoa da. Uholdea gertaturik, jo zuen ur-boladak etxea, baina ezin izan zuen dardararazi, sendo egina baitzen.",
  "v49": "Entzun bai, baina betetzen ez dituena, berriz, etxea lur gainean, oinarririk gabe, egin zuen gizonaren antzekoa da. Jo zuen ur-boladak eta berehala erori zen, eta dena porrokatua gelditu».",
  "source": "https://www.bible.com/bible/223/LUK.6.EABD"
}