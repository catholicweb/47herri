{
  "v1": "Jesus tenplutik ateratzean, bere ikasleetako batek esan zion:\n —Maisu, begira nolako harriak eta nolako eraikinak!\n ",
  "v2": "Jesusek esan zion:\n —Harri-lan ikusgarriak benetan! Baina horra, ez da harririk harri gainean geldituko: dena suntsituko dute.\n ",
  "v3": "Gero, Oliamendin , tenpluaren aurrez aurre eserita zegoela, Pedro, Santiago, Joan eta Andresek bakarrean galdetu zioten:\n ",
  "v4": "—Esaguzu noiz gertatuko den hori, eta zertan ezagutuko den hori dena burutzera doala.\n ",
  "v5": "Honela mintzatu zitzaien, orduan, Jesus: «Kontuz! Ez zaitzatela inork engaina.",
  "v6": "Asko etorriko dira, nire izena bereganatuz eta esanez: “Ni naiz Mesias ”; eta jendea franko engainatuko dute.",
  "v7": "Gerra-hots eta zurrumurruak entzutean, ez izutu: gertatu beharrekoa da hori guztia; baina oraindik ez da azkena.",
  "v8": "Izan ere, nazioa nazioaren kontra eta erreinua erreinuaren kontra altxatuko dira; han eta hemen lurrikarak eta goseteak izango dira. Hori guztia erdiminen hasiera da.\n ",
  "v9": "«Kontu izan zeuen buruarekin! Auzitegi eta sinagogetara eramango zaituztete eta zigortu egingo; agintari eta erregeen aurrean jarriko zaituztete niregatik, eta aitorpen egingo duzue haien aurrean.",
  "v10": "Zeren eta, azkena baino lehen, herri guztiei hots egina izan behar baitu berri onak.\n ",
  "v11": "«Auzitegira zaramatzatela, ez egon zer esango duzuen kezkatan; une hartan bertan Jainkoak adieraziko dizuena, esan huraxe, ez baitzarete zuek mintzatuko, Espiritu Santua baizik.",
  "v12": "Anaiak anaia emango du heriotzara, eta aitak semea; seme-alabak gurasoen kontra altxatuko dira eta hil egingo dituzte.",
  "v13": "Mundu guztiak gorroto izango dizue niregatik; baina azkeneraino sendo irauten duena, horixe izango da salbatua.\n ",
  "v14": "«Profanatzaile higuingarria behar ez den tokian ezarria ikusiko duzuenean —irakurleak uler beza—, orduan, Judean daudenek ihes egin bezate mendietara;",
  "v15": "etxe gainean dagoena ez bedi jaits etxetik ezer hartzera,",
  "v16": "eta soroan dena ez bedi itzul soingaineko bila.",
  "v17": "Dohakabeak egun haietan haurdun daudenak eta bularreko haurrak dituztenak!",
  "v18": "Eskatu Jainkoari, hori guztia neguan gerta ez dadin.",
  "v19": "Zeren egun haiek egun larriak izango baitira; ez da horrelako larrialdirik izan Jainkoak sortu zuen mundu honen hasieratik orain arte, ezta izango ere.",
  "v20": "Eta Jaunak aldi hori laburtuko ez balu, ez litzateke inortxo ere bizirik aterako; baina, berak hautatu dituen aukeratuak direla eta, laburtu egingo ditu egun horiek.\n ",
  "v21": "«Orduan, norbaitek “Hona hemen Mesias! Hara han!” esango balizue, ez sinetsi.",
  "v22": "Izan ere, gezurrezko mesiasak eta sasiprofetak agertuko dira eta aukeratuak berak ere, ahal balitz, engainatzeko moduko mirariak eta egintza harrigarriak egingo dituzte.",
  "v23": "Zuek, beraz, kontu izan! Jakinaren gainean jarri zaituztet aldez aurretik.\n ",
  "v24": "«Egun haietan, larrialdi horren ondoren, eguzkia ilunduko da, ilargiak ez du argirik egingo,",
  "v25": "izarrak zeru goitik amiltzen hasiko dira eta ortzia dardarka ariko.",
  "v26": "Orduan, Gizonaren Semea hodei artean ahalmen eta aintzaz beterik etortzen ikusiko dute.",
  "v27": "Orduan, aingeruak bidali eta bere aukeratuak bilduko ditu lau haizeetatik, lur-muga batetik besteraino.\n ",
  "v28": "«Ikasi pikondoaren irudi honetatik: kimua berritzen eta hostoa zabaltzen zaioneko, badakizue uda hurbil dela.",
  "v29": "Era berean, gauza horiek gertatzen ikustean, jakizue hurbil dela, Gizonaren Semea ate ondoan duzuela.",
  "v30": "Benetan diotsuet: Gizaldi honetakoak hil baino lehen gertatuko dira gauza guztiok.",
  "v31": "Zeru-lurrak igaroko dira, baina nire hitzak ez dira bete gabe igaroko.",
  "v32": "Baina zein egunetan edo ordutan gertatuko den, ez daki inork, ez zeruko aingeruek, ez Semeak, Aitak baizik.\n ",
  "v33": "«Kontuz, bada! Egon erne! Ez baitakizue ordua noiz den.",
  "v34": "Gizon bat urrutira doanean bezala da: morroien gain uzten du bere etxea, bakoitzari bere lana emanez, eta zain egoteko agintzen dio atezainari.\n ",
  "v35": "«Egon zain, beraz, ez baitakizue etxeko jauna noiz etorriko den: arratsean, gauerdian, oilarrak jotzean ala goizean.",
  "v36": "Ez zaitzatela ustekabean etorri eta lotan aurki.",
  "v37": "Zuei esaten dizuedan hau, denentzat esaten dut: Egon zain!»",
  "source": "https://www.bible.com/bible/223/MRK.13.EABD"
}