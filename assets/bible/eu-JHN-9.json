{
  "v1": "Bidez zihoala, jaiotzatik itsua zen gizon bat ikusi zuen Jesusek.",
  "v2": "Eta ikasleek galdegin zioten:\n —Maisu, zeinek egin zuen bekatu hau itsu jaiotzeko, beronek ala beronen gurasoek?\n ",
  "v3": "Jesusek erantzun zien:\n —Ez beronek, ez beronen gurasoek, ez zuten bekatu egin, baizik eta Jainkoaren egintzak honengan ager daitezen jaio zen itsu.",
  "v4": "Egun-argi den bitartean, bidali nauenaren egintzak bete behar ditut; badator gaua, eta orduan ezin izango du inork lanik egin.",
  "v5": "Munduan naizen bitartean, munduaren argia naiz.\n ",
  "v6": "Hau esanik, lurrera listua bota, listuaz lohia egin eta lohiaz itsuari begiak igurtzi zizkion.",
  "v7": "Gero, esan zion:\n —Zoaz garbitzera Siloeko ur-putzura (Siloek «Bidalia» esan nahi du).\n Joan zen, bada, garbitu eta ikusten zuela itzuli zen.",
  "v8": "Auzokoek eta lehen eskean ikusi ohi zutenek esaten zuten:\n —Ez al da hau eserita eskean egoten zena?\n ",
  "v9": "Batzuek zioten:\n —Bai, huraxe da.\n Beste batzuek, berriz:\n —Ez, ez da hura, haren antzeko bat baino.\n Berak, ordea, zioen:\n —Bai, neu nauzue.\n ",
  "v10": "Haiek galdetu zioten:\n —Nola ikusten duzu, bada, orain?\n ",
  "v11": "Hark erantzun zien:\n —Jesus delakoak listuaz lohia egin du, begiak igurtzi dizkit eta agindu: «Zoaz Siloera eta garbitu han»; joan, garbitu eta ikusten hasi naiz.\n ",
  "v12": "Orduan, galdegin zioten:\n —Non da orain gizon hori?\n Hark erantzun:\n —Ez dakit.\n ",
  "v13": "Larunbata zen Jesusek lohia egin eta begiak ireki zizkion eguna. Horregatik, fariseuengana eraman zuten itsu izandako hura,",
  "v15": "eta fariseuek berriro galdegin zioten ea nola hasi zen ikusten. Hark erantzun zien:\n —Lohia ezarri zidan begietan, garbitu nintzen eta ikusi egiten dut.\n ",
  "v16": "Orduan, fariseuetariko batzuek zioten:\n —Gizon hori ez dator Jainkoarengandik, ez baitu atseden-eguna errespetatzen.\n Beste batzuek, berriz, zioten:\n —Nola egin lezake bekatari batek horrelako mirarizko seinalerik?\n Eta ez zetozen bat beren iritzietan.\n ",
  "v17": "Orduan, berriro galdetu zioten itsuari:\n —Eta zuk, zer diozu begiak ireki dizkizunaz?\n Hark erantzun:\n —Profeta dela.\n ",
  "v18": "Judu-agintariek, ordea, ez zuten sinetsi nahi gizon hura itsu izan eta gero ikusten hasi zenik. Beraz, haren gurasoei deitu",
  "v19": "eta galdegin zieten:\n —Hau al da zuen semea, itsu jaio zela diozuena? Nola ikusten du, bada, orain?\n ",
  "v20": "Gurasoek erantzun zieten:\n —Guk dakiguna da gure semea dela eta itsu jaio zela;",
  "v21": "baina orain nola ikusten duen edo begiak nork ireki dizkion, hori ez dakigu. Galdegin berari, badu adina-eta bere buruaren berri emateko.\n ",
  "v22": "Gurasoek agintarien beldur zirelako erantzun zuten horrela, ordurako agintariek erabakia baitzuten Jesus Mesias zela aitortzen zuena beren elkartetik botatzea.",
  "v23": "Horregatik esan zuten gurasoek: «Badu adina, galdegin berari».\n ",
  "v24": "Agintariek itsu izandakoari bigarren aldiz dei egin eta esan zioten:\n —Aitortu egia Jainkoaren aurrean . Guk badakigu gizon hori bekatari dela.\n ",
  "v25": "Hark erantzun zien:\n —Ez dakit bekatari den ala ez. Dakidan gauza bakarra hauxe da: itsu nintzela eta orain ikusi egiten dudala.\n ",
  "v26": "Haiek, berriro:\n —Zer egin dizu? Nola ireki dizkizu begiak?\n ",
  "v27": "Eta hark erantzun:\n —Esan dizuet, eta ez didazue jaramonik egin. Zergatik nahi duzue berriro entzun? Zuek ere haren ikasle izan nahi duzue, ala?\n ",
  "v28": "Haiek irainez bete eta esan zioten:\n —Zeu zara, zu, haren ikasle; gu Moisesen ikasle gara.",
  "v29": "Guk ziur dakigu Moisesi Jainkoak hitz egin ziola, baina hori nongoa den ere ez dakigu.\n ",
  "v30": "Hark ihardetsi zien:\n —Hori bai harrigarria! Zuek nongoa den ere jakin ez, eta horrek niri begiak ireki.",
  "v31": "Jakina da Jainkoak ez diola bekatariari entzuten, baizik eta berari begirune izan eta beraren nahia betetzen duenari entzuten diola Jainkoak.",
  "v32": "Egundaino ez dugu entzun itsu jaiotako bati inork begiak ireki dizkionik.",
  "v33": "Gizon horrek, Jainkoarengandik ez baletor, ezin izango luke ezer ere egin.\n ",
  "v34": "Haiek erantzun zioten:\n —Goitik beheraino bekatari jaio zinen, eta zu guri irakatsi nahian?\n Eta elkartetik kanpora bota zuten.\n ",
  "v35": "Jakin zuen Jesusek sendatutako itsua elkartetik kanpora bota zutela eta, harekin topo egitean, galdetu zion:\n —Sinesten duzu Gizonaren Semearengan?\n ",
  "v36": "Hark erantzun:\n —Esadazu nor den, Jauna, sinets dezadan.\n ",
  "v37": "Jesusek esan zion:\n —Ikusi duzu. Zurekin ari dena bera da.\n ",
  "v38": "Orduan, Jesusen aurrean ahuspeztu eta esan zion:\n —Sinesten dut, Jauna.\n ",
  "v39": "Ondoren, esan zuen Jesusek:\n —Mundu hau auzitan jartzera etorri naiz ni. Ondorioz, ikusten ez dutenek ikusi egingo dute, eta ikusten omen dutenak itsu bihurtuko.\n ",
  "v40": "Jesusekin zeuden fariseuetako batzuek, hori entzunik, esan zioten:\n —Gu ere itsu ote gara?\n ",
  "v41": "Jesusek erantzun zien:\n —Itsu bazinete, ez zenukete bekaturik izango; baina ikusten duzuela diozuenez, zeuen bekatuzko egoeran irauten duzue.",
  "source": "https://www.bible.com/bible/223/JHN.9.EABD"
}