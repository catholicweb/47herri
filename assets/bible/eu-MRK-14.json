{
  "v1": "Handik bi egunera, Pazko-jaia eta Legamia gabeko Ogien Jaia ospatzen ziren. Apaizburu eta lege-maisuak Jesus maltzurkeriaz nola atxilotuko zebiltzan, hiltzeko.",
  "v2": "Baina hau zioten: «Ez gero jaiegunean, herrian iskanbilarik sor ez dadin».\n ",
  "v3": "Jesus Betanian zen, Simon legendunaren etxean. Mahaian zegoela, emakume bat etorri zen, hartzurizko ontzian nardozko ukendu garbi eta garestia zekarrela. Ontzia hautsi eta Jesusi burura isuri zion.",
  "v4": "Batzuek, haserre, honela ziotsoten elkarri:\n —Zergatik horrela alferrik galdu ukendu hori?",
  "v5": "Hirurehun denarioz goitik sal zitekeen eta dirua behartsuei eman.\n Eta marmarrean ari ziren emakumearen kontra.",
  "v6": "Baina Jesusek esan zien:\n —Utzi bakean honi; zergatik gogaitarazten duzue? Egintza ona egin du nirekin.",
  "v7": "Izan ere, behartsuak beti dituzue zeuen artean, eta nahi duzuenean egin diezaiekezue on. Baina ni ez nauzue betiko zuekin.",
  "v8": "Ahal zuena egin du: nire gorputza ukenduz igurtzi du aldez aurretik hilobirako .",
  "v9": "Benetan diotsuet: Mundu guztian barrena, berri ona hots egingo den edonon aipatuko dira emakume hau eta beronek egina.\n ",
  "v10": "Judas Iskariote, Hamabietako bat, apaizburuengana joan zen, Jesus beraiei eskuetara emateko asmotan.",
  "v11": "Entzutean, poztu egin ziren haiek eta dirua agindu zioten. Jesus haien eskuetara emateko egokiera bila hasi zen Judas.\n ",
  "v12": "Legamia gabeko Ogien Jaiko lehen eguna zen, Pazko-bildotsa hiltzen zeneko eguna. Ikasleek esan zioten Jesusi:\n —Non egin behar ditugu Pazko-afarirako prestaketak?\n ",
  "v13": "Hark ikasleetako bi bidali zituen, esanez:\n —Zoazte hirira, eta ur-suila daraman gizon batekin egingo duzue topo. Jarraitu berari,",
  "v14": "eta sartuko den etxeko nagusiari esan: «Maisuak galdetzen du non duen ikasleekin Pazko-bildotsa jateko tokia».",
  "v15": "Berak gela zabal bat erakutsiko dizue goian, jantzirik eta atondua; prestatu hantxe behar ditugunak.\n ",
  "v16": "Joan ziren ikasleak eta, hirira iristean, dena Jesusek esan bezala gertatu zitzaien, eta Pazko-afaria prestatu zuten.\n ",
  "v17": "Ilunabarrean, joan zen Jesus Hamabiekin",
  "v18": "eta, mahaian afaltzen ari zirelarik, Jesusek esan zuen:\n —Benetan diotsuet: Zuetako batek saldu egingo nau, nirekin jaten ari den batek.\n ",
  "v19": "Haiek, goibeldurik, galdezka hasi zitzaizkion bata bestearen ondoren:\n —Nik ote?\n ",
  "v20": "Jesusek erantzun:\n —Hamabiotako batek, nirekin plater beretik jaten ari denak.",
  "v21": "Gizonaren Semea badoa, bai, Liburu Santuek hartaz dioten bezala; baina dohakabea Gizonaren Semea salduko duena! Hobe zukeen jaio izan ez balitz!\n ",
  "v22": "Afaltzen ari zirela, ogia hartu zuen Jesusek eta, bedeinkazioa esan ondoren, zatitu eta eman egin zien, esanez: «Hartzazue, hau nire gorputza da».\n ",
  "v23": "Gero, kopa hartu eta, esker oneko otoitza egin ondoren, eman egin zien eta denek edan zuten.",
  "v24": "Eta esan zien: «Hau nire odola da, Jainkoarekiko ituna berrituko duena , guztiengatik isuria.",
  "v25": "Benetan diotsuet: Ez dut gehiago ardorik edango, Jainkoaren erreinuan ardo berria edan arte».\n ",
  "v26": "Gorazarreak kantatu ondoren , Oliamendira abiatu ziren.\n ",
  "v27": "Jesusek esan zien: «Zuen sinesmenak huts egingo du , honela baitago idatzia Liburu Santuetan: Joko dut artzaina eta ardiak sakabanatu egingo dira.",
  "v28": "Baina piztu ondoren, aurretik joango natzaizue Galileara».\n ",
  "v29": "Pedrok esan zion:\n —Beste guztien sinesmenak huts egiten badu ere, nireak ez.\n ",
  "v30": "Jesusek erantzun:\n —Benetan diotsut: Gaur gauean, oilarrak bitan jo baino lehen, zuk hirutan ukatuko nauzu.\n ",
  "v31": "Baina Pedrok, gero eta areago:\n —Zurekin hil behar badut ere, ez zaitut inola ere ukatuko.\n Eta beste hainbeste zioten denek.\n ",
  "v32": "Getsemani izeneko landa batera iritsi ziren, eta Jesusek esan zien bere ikasleei: «Zaudete hemen, nik otoitz egin bitartean».\n ",
  "v33": "Pedro, Santiago eta Joan eraman zituen berekin. Ikara eta larria sentitzen hasi zen,",
  "v34": "eta esan zien: «Hiltzeko zorian nago tristuraz. Gelditu hemen eta zaudete erne».",
  "v35": "Eta aurreraxeago joanik, lurrean erori eta otoizka ari zitzaion Jainkoari, urrun ziezaiola ordu hura, ahal bazen.",
  "v36": "Honela zioen: «Abba, Aita! Zure esku dago guztia; urrun ezazu niregandik edari samin hau! Baina egin bedi zure nahia, ez nirea».\n ",
  "v37": "Ikasleengana joan eta lotan aurkitu zituen. Pedrori esan zion: «Simon, lotan? Ordubete ere ezin izan zara erne egon?",
  "v38": "Zaudete erne eta egizue otoitz, tentaldian ez erortzeko: gogoz kartsu izan arren, ahula baita gizakia ».\n ",
  "v39": "Berriro aldendu eta otoitz egin zuen, lehengo hitz berak esanez.",
  "v40": "Berriro itzulirik, lo aurkitu zituen, begiak astun baitzituzten; haiek ez zekiten zer esan.\n ",
  "v41": "Joan zitzaien hirugarren aldiz eta esan zien: «Egin lo eta hartu atseden! Kito! Iritsi da ordua: hona Gizonaren Semea bekatarien eskuetara emana.",
  "v42": "Jaiki, goazen, hemen da salduko nauena!»\n ",
  "v43": "Jesus hizketan ari zela, han agertu zen Judas, Hamabietako bat; gizon-multzo bat zetorren harekin, ezpata eta makilak eskuetan, apaizburu, lege-maisu eta zaharrek bidalirik.",
  "v44": "Saltzaileak seinale hau jarria zien: «Nik musu emango diodana, horixe da; atxilotu eta eraman arduraz».",
  "v45": "Iritsi zeneko, Jesusengana hurbildu eta esan zion: «Maisu!»\n Eta musu eman zion.\n ",
  "v46": "Besteek heldu eta atxilotu egin zuten.",
  "v47": "Han zegoen batek ezpata atera, apaiz nagusiaren morroia jo eta belarria moztu zion.",
  "v48": "Jesusek esan zien: «Ezpataz eta makilaz etorri zarete, lapur baten bila bezala, ni harrapatzera!",
  "v49": "Egunero zuen artean nengoen tenpluan irakasten, eta ez ninduzuen atxilotu. Baina hala behar du, Liburu Santuetan idatzia bete dadin».\n ",
  "v50": "Ikasleek Jesus utzi eta ihes egin zuten.",
  "v51": "Gazte bat ondoren zihoakion, soinean oihal bat besterik ez zuela. Heldu zioten,",
  "v52": "baina oihala utzi eta ihes egin zien biluzik.\n ",
  "v53": "Apaiz nagusiaren etxera eraman zuten Jesus eta han bildu ziren apaizburu, zahar eta lege-maisu guztiak.",
  "v54": "Pedro Jesusen ondoren joana zen, urrutitik jarraituz, apaiz nagusiaren jauregi barruraino. Eta morroiekin batera eserita, sutondoan berotzen ari zen.\n ",
  "v55": "Apaizburuak eta Biltzar Nagusi* osoa Jesusen kontrako lekukotasun bila zebiltzan, heriotzara kondenatzeko, baina ezin zuten aurkitu;",
  "v56": "askok haren kontra gezurrezko testigantzak egiten bazituzten ere, haien lekukotasunak ez zetozen bat.",
  "v57": "Batzuek zutitu eta gezurrezko testigantza hau egin zuten Jesusen kontra:",
  "v58": "«Geuk entzun diogu esaten: Nik, giza eskuz egindako santutegi hau desegingo dut eta hiru egunetan beste bat eraikiko, giza eskuz egin gabea».\n ",
  "v59": "Baina honetan ere ez zetozen bat beren esanetan.\n ",
  "v60": "Orduan, apaiz nagusiak, biltzarraren erdian zutik, galdetu zion Jesusi:\n —Ez al diezu deus ere erantzun behar zure kontra ateratzen dituztenei?\n ",
  "v61": "Baina Jesus isilik zegoen, eta ez zuen ezer erantzuten. Apaiz nagusiak berriro galdetu zion:\n —Zu al zara Mesias, Jainko bedeinkatuaren Semea?\n ",
  "v62": "Jesusek erantzun:\n —Bai, neu naiz, eta Gizonaren Semea Ahalguztidunaren eskuinean eserita eta zeruko hodei artean etortzen ikusiko duzue.\n ",
  "v63": "Apaiz nagusiak bere jantziak urratu zituen eta esan:\n —Ba ote dugu lekuko beharrik?",
  "v64": "Zeuek entzun duzue biraoa . Zer deritzozue?\n Heriotza merezi zuela erabaki zuten denek.\n ",
  "v65": "Batzuk listuka hasi zitzaizkion eta, aurpegia estalirik, ukabilkadak ematen zizkioten, esanez: «Asma ezak, profeta!»\n Guardiek ere masailekoka zerabilten.\n ",
  "v66": "Pedro beheko patioan zegoela, apaiz nagusiaren neskame bat etorri zen.",
  "v67": "Pedro berotzen ikusirik, begira jarri eta esan zion:\n —Hi ere Nazareteko Jesusekin bizi hintzen.\n ",
  "v68": "Baina hark ukatu, esanez:\n —Ez zekinat zer dionan ere, ez dinat ulertzen.\n Atarira irten zen, eta oilarrak jo zuen .",
  "v69": "Ikusi zuen neskameak eta han zeudenei ere honela hasi zitzaien:\n —Hau ere haietakoa diagu.\n ",
  "v70": "Pedrok berriro ukatu zuen. Geroxeago, ingurukoek ere esan zioten:\n —Bai, haietakoa haiz, noski, galilearra haiz eta.\n ",
  "v71": "Orduan, Pedro biraoka eta maldizioka hasi zen:\n —Ez dut ezagutzen zuek diozuen hori.\n ",
  "v72": "Une hartan, bigarren aldiz jo zuen oilarrak. Gogoratu zitzaion Pedrori Jesusek esana: «Oilarrak bitan jo baino lehen, zuk hirutan ukatuko nauzu», eta negarrari eman zion.",
  "source": "https://www.bible.com/bible/223/MRK.14.EABD"
}