{
  "v1": "Ondoren, Jaunak beste hirurogeita hamabi ikasle izendatu eta bere aurretik bidali zituen binaka, bera joatekoa zen herri eta toki guztietara.",
  "v2": "Eta esan zien: «Uzta ugaria da, baina langileak gutxi. Erregutu, bada, uzta-jabeari, bidal ditzala langileak bere uztara.\n ",
  "v3": "«Zoazte! Bildotsak otso artera bezala bidaltzen zaituztet.\n ",
  "v4": "«Ez eraman poltsarik, ez zakutorik, ez oinetakorik, eta ez gelditu bidean inori agur egiten.",
  "v5": "Edozein etxetan sartzen zaretela, esazue lehenbizi: “Bakea etxe honetakoei”.",
  "v6": "Han bakezalerik baldin badago, haren gain kokatuko da zuen bakea; bestela, hutsean geldituko da zuen agurra .",
  "v7": "Geldi zaitezte etxe berean, eta jan eta edan daukatenetik, zor baitzaio langileari bere saria. Ez ibili etxez etxe.\n ",
  "v8": "«Herriren batean sartu eta ongi hartzen bazaituztete, jan jartzen dizuetenetik,",
  "v9": "sendatu bertako gaixoak eta esaiezue: “Gainean duzue Jainkoaren erregetza”.",
  "v10": "Baina herriren batean sartu eta onartzen ez bazaituztete, irten plazara eta esan:",
  "v11": "“Oinetan itsatsi zaigun zuen herriko hautsa ere hor astintzen dizuegu. Dena dela, jakin ezazue gainean duzuela Jainkoaren erregetza”.",
  "v12": "Hona nik esan: Auzi-egunean Sodomak zigor bigunagoa izango du herri hark baino.\n ",
  "v13": "«Ai zu, Korozain! Ai zu, Betsaida! Izan ere, Tiro eta Sidon hiri jentiletan zuen artean adina mirari gertatu izan balitz, aspaldi bihozberrituak ziratekeen, dolu-jantziz estaliz eta hautsetan eseriz .",
  "v14": "Horregatik, Tiro eta Sidonek zigor bigunagoa izango dute zuek baino.",
  "v15": "Eta zu, Kafarnaum,\n «zeruraino altxatuko al zara?\n Lurraren barreneraino eroriko zara!\n ",
  "v16": "«Zuei entzuten dizuenak niri entzuten dit, eta zuek onartzen ez zaituztenak, ni ez nau onartzen; ni onartzen ez nauenak, berriz, bidali nauen hura ez du onartzen».\n ",
  "v17": "Hirurogeita hamabi ikasleak poz-pozik itzuli ziren, eta esan zioten Jesusi:\n —Jauna, deabruak ere menpean jartzen zaizkigu zure izena aipatzean.\n ",
  "v18": "Jesusek esan zien:\n —Tximista bezala zerutik erortzen ikusi dut Satanas.",
  "v19": "Begira, sugeak eta eskorpioiak zapaltzeko eta etsaiaren indar guztiak menderatzeko ahalmena eman dizuet, eta ezin izango dizue ezerk kalterik egin.",
  "v20": "Halaz guztiz ere, ez poztu espirituak menpean jartzen zaizkizuelako; poztu, bai, zuen izenak zeruan idatzirik daudelako.\n ",
  "v21": "Une hartan, Espiritu Santuak pozez beterik, Jesusek esan zuen: «Goresten zaitut, Aita, zeru-lurren Jauna, gauza hauek jakintsu eta ikasiei ezkutatu dizkiezulako eta jende xumeari agertu. Bai, Aita, goretsia zu, horixe izan baituzu gogoko.\n ",
  "v22": "«Nire Aitak nire esku utzi du dena. Eta inork ez du ezagutzen Semea nor den, Aitak baizik; ezta Aita nor den ere, Semeak baizik eta Semeak agertu nahi dionak».\n ",
  "v23": "Eta ikasleak bakarrean harturik, esan zien: «Zorionekoak zuek ikusten duzuena ikusten duten begiak!",
  "v24": "Zeren, egia esan, profeta eta errege askok ikusi nahi izan baitzuten zuek ikusten duzuena, baina ez zuten ikusi, eta entzun zuek entzuten duzuena, baina ez zuten entzun».\n ",
  "v25": "Orduan, lege-maisu batek jaiki eta azpikeriaz galdetu zion:\n —Maisu, zer egin behar dut ondaretzat betiko bizia jasotzeko?\n ",
  "v26": "Jesusek esan zion:\n —Zer dago idatzia Moisesen legean? Zer irakurtzen duzu?\n ",
  "v27": "Hark erantzun:\n —Maita ezazu Jauna, zeure Jainkoa, bihotz-bihotzez, gogo osoz, indar guztiz eta adimen guztiz. Eta lagun hurkoa zeure burua bezala.\n ",
  "v28": "Jesusek erantzun zion:\n —Ederki erantzun duzu. Bete hori eta bizia izango duzu.\n ",
  "v29": "Baina lege-maisuak, bere galdera bidezkoa zela adierazi nahirik, galdetu zion Jesusi:\n —Eta nor da nire lagun hurkoa?\n ",
  "v30": "Jesusek erantzun zion:\n —Behin batean, gizon bat zihoan Jerusalemdik behera Jerikorantz eta lapurren eskuetan erori zen; zeuzkanak kendu eta, egurtu ondoren, alde egin zuten, erdi hilik utziz.",
  "v31": "Apaiz bat gertatu zen, hain zuzen, bide hartan behera, eta, gizona ikustean, bidetik okertu eta aurrera jo zuen.",
  "v32": "Gauza bera egin zuen handik igaro zen tenpluko lebitar batek ere: ikustean, bidetik okertu eta aurrera jo zuen.",
  "v33": "Baina bidaian zen samariar bat bertara iritsi eta, hura ikustean, errukitu egin zitzaion.",
  "v34": "Hurbildu eta zauriak lotu zizkion, olioz eta ardoz igurtzi ondoren; gero, bere asto gainean ezarri, ostatura eraman eta bere ardurapean hartu zuen.",
  "v35": "Biharamunean, zilarrezko bi txanpon atera eta ostalariari eman zizkion, esanez: «Zain ezazu eta, gehiago gastatzen baduzu, hurrena natorrenean ordainduko dizut».",
  "v36": "Zure ustez, hirurotan zeinek jokatu zuen lagun hurko bezala lapurren esku eroritako gizonarekin?\n ",
  "v37": "Lege-maisuak erantzun zion:\n —Hartaz errukitu zenak.\n Jesusek esan zion, orduan:\n —Zoaz eta egin zuk ere beste horrenbeste.\n ",
  "v38": "Bidean zihoazela, Jesus herrixka batean sartu zen, eta Marta zeritzan emakume batek etxean hartu zuen.",
  "v39": "Bazuen honek Maria izeneko ahizpa bat, eta hau, Jaunaren oinetan jarrita , honen hitza entzuten zegoen.",
  "v40": "Marta, berriz, lanpetua zebilen etxeko zereginetan. Orduan, Jesusengana joan eta esan zion:\n —Jauna, ongi ikusten al duzu nire ahizpak etxeko lan guztiak nire gain uztea? Esaiozu laguntzeko.\n ",
  "v41": "Jaunak, ordea, erantzun zion:\n —Marta, Marta, gauza askorengatik zabiltza kezkaz eta larri;",
  "v42": "baina bat bakarra da beharrezko. Alderik onena aukeratu du Mariak, eta ez dio inork kenduko.",
  "source": "https://www.bible.com/bible/223/LUK.10.EABD"
}