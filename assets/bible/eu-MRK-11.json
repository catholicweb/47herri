{
  "v1": "Jerusalemera hurbildu zirenean, Oliamendi inguruko Betfage eta Betania herrixketara iritsirik, bere ikasleetako bi bidali zituen Jesusek,",
  "v2": "esanez: «Zoazte aurreko herrixka horretara; sartu orduko, astakume bat aurkituko duzue lotuta, gainean inor jarri ez zaiona; askatu eta ekarri.",
  "v3": "Norbaitek zer ari zareten galdetuko balizue, erantzun: “Jaunak behar du, baina berehala itzuliko du” ».\n ",
  "v4": "Joan ziren, bada, eta han aurkitu zuten astakumea ate ondo batean kanpotik lotuta, eta askatzen hasi ziren.",
  "v5": "Bertan zeudenetariko batzuek esan zieten: «Zer ari zarete hor astakumea askatzen?»\n ",
  "v6": "Jesusek esandakoa erantzun zieten, eta haiek astakumea utzi.\n ",
  "v7": "Jesusi eramanik, beren jantziak astakumeari bizkarrean ezarri zizkioten, eta Jesus gainean eseri zen.",
  "v8": "Askok jantziak zabaltzen zituzten bidean; beste batzuek, berriz, bazterretan bildutako adar-hostoak.",
  "v9": "Aurretik eta atzetik zihoazenek honela zioten oihuka: «Hosanna ! Bedeinkatua Jaunaren izenean datorrena!",
  "v10": "Bedeinkatua datorren erreinua, gure aita Daviden erreinua. Gora Jainko gorena !»\n ",
  "v11": "Jerusalemen, Jesus tenplura joan zen. Eta inguru guztiak ikusi ondoren, ordurako berandu baitzen, Betaniarantz atera zen Hamabiekin.\n ",
  "v12": "Biharamunean, Betaniatik irten zirenean, Jesus gosetu egin zen.",
  "v13": "Hostotan zegoen pikondo bat urrutitik ikusirik, bertara joan zen, ea pikurik aurkitzen zuen; baina ondora iristean, ez zuen hostoa besterik aurkitu, ez baitzen piku-sasoia.",
  "v14": "Orduan, pikondoari esan zion: «Ez dezala gehiago inork hiregandik fruiturik jan!»\n Bere ikasleek ere entzun zioten.\n ",
  "v15": "Heldu ziren Jerusalemera. Tenpluan sarturik, bertan salerosketan ari zirenak kanpora botatzen hasi zen Jesus eta diru-trukatzaileen eta uso-saltzaileen mahaiak irauli egin zituen.",
  "v16": "Eta ez zion inori uzten tenpluan barrena ezer eramaten.",
  "v17": "Gero, irakasten hasi zitzaien, esanez: «Ez al dio Liburu Santuak: Nire etxea otoitz-etxe izango da herri guztientzat? Zuek, berriz, lapur-zulo egina duzue».\n ",
  "v18": "Apaizburuak eta lege-maisuak, hori jakin zutenean, Jesus nola hilko hasi ziren; baina beldur zioten, jende guztia haren irakatsiaz harriturik baitzegoen.",
  "v19": "Iluntzean, hiritik atera ziren Jesus eta ikasleak.\n ",
  "v20": "Hurrengo goizean goiz, handik igarotzean, pikondoa sustraietaraino ihartua ikusi zuten.",
  "v21": "Oroitu zen Pedro, eta Jesusi esan zion:\n —Maisu, begira, zuk madarikatutako pikondoa dena ihartu da.\n ",
  "v22": "Jesusek erantzun:\n —Izan sinesmen Jainkoarengan!",
  "v23": "Benetan diotsuet: Norbaitek esaten badio mendi honi: «Ken hadi hortik eta amildu itsasora», eta mendiari agindu diona gertatuko dela zalantzarik gabe sinesten badu, halaxe gertatuko zaio.",
  "v24": "Horregatik diotsuet: Otoitzean eskatzen duzuen edozer gauza, sinetsi lortu duzuela, eta emango dizue Jainkoak.",
  "v25": "Eta otoitzean ari zaretela, barkatu inoren kontra ezer baduzue, zeruko Aitak ere zeuen hutsegiteak barka diezazkizuen. (",
  "v26": ").\n ",
  "v27": "Jerusalemera iritsi ziren. Jesus tenpluan zebilela, apaizburuak, lege-maisuak eta zaharrak hurbildu zitzaizkion,",
  "v28": "galdezka :\n —Zein aginpidez jokatzen duzu horrela? Nork eman dizu horretarako aginpidea?\n ",
  "v29": "Jesusek erantzun zien:\n —Nik ere gauza bat galdetuko dizuet; erantzun zuek, eta nik ere esango dizuet zein aginpidez jokatzen dudan horrela.",
  "v30": "Joanek Jainkoaren aginduz ala giza aginduz bataiatzen zuen? Esan!\n ",
  "v31": "Haiek honela zioten beren artean: «Jainkoaren aginduz ari zela esaten badiogu, zergatik ez genion sinetsi erantzungo digu.",
  "v32": "Baina, nola esan giza aginduz ari zela?» Honetarako, jendearen beldur ziren, guztiek profetatzat baitzeukaten Joan.",
  "v33": "Beraz, erantzun zioten:\n —Ez dakigu.\n Jesusek, orduan:\n —Ba, nik ere ez dizuet esango zein aginpidez jokatzen dudan horrela.",
  "source": "https://www.bible.com/bible/223/MRK.11.EABD"
}