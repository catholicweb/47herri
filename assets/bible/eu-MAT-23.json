{
  "v1": "Honela mintzatu zitzaien Jesus jendetzari eta ikasleei:",
  "v2": "«Lege-maisuek eta fariseuek Moisesen irakatsiak adierazteko eginkizuna dute .",
  "v3": "Saia zaitezte, beraz, haiek esaten dizueten guztia betetzen; baina ez egin egiten dutena; esan, esaten baitute, baina egiten ez.",
  "v4": "Zama astunak lotu eta besteei leporatzen dizkiete, baina beraiek ez dute atzamar bat ere mugitu nahi.",
  "v5": "Egiten duten guztia, jendeak ikusteagatik egiten dute; larrutxa zabalak eraman ohi dituzte bekokian eta borlatxo luzeak jantzietan;",
  "v6": "gogoko dituzte jai-otorduetan mahaiburuak eta sinagogetan lehen aulkiak;",
  "v7": "gogoko dute plazetan jendeak agur egitea eta guztiek “maisu” deitzea.",
  "v8": "Zuek, ordea, ez utzi inori zuei “maisu” deitzen, bat bakarra baita zuen maisua, eta zuek denak senideak baitzarete.",
  "v9": "Eta ez deitu lurrean inori “aita”, bat bakarra baita zuen aita, zerukoa.",
  "v10": "Eta ez utzi “gidari” deitzen ere, bat bakarra baita zuen gidaria, Mesias.",
  "v11": "Zuetako handiena izan bedi zuen zerbitzari.",
  "v12": "Bere burua goratzen duena, beheratu egingo du Jainkoak, eta bere burua beheratzen duena, goratu.\n ",
  "v13": "«Ai zuek, lege-maisu eta fariseu itxurazaleok, jendeari Jainkoaren erreinuko sarrera ixten diozuenok! Zeuek ez zarete sartzen eta sartu nahi luketenei ez diezue uzten. (",
  "v14": ").\n ",
  "v15": "«Ai zuek, lege-maisu eta fariseu itxurazaleok! Norbait juduberri egiteagatik itsaso eta lehor zabiltzate eta, egin duzuenean, zeuek baino gaiago bihurtzen duzue infernurako!\n ",
  "v16": "«Ai zuek, gidari itsuok! Honela irakasten duzue: “Tenpluarengatik zin egiteak ez du baliorik; tenpluko urrearengatik zin egiteak, ordea, behartu egiten du”.",
  "v17": "Zoro itsuok halakook! Zer da handiago, urrea ala urrea sagaratzen duen tenplua?",
  "v18": "Beste hau ere irakasten duzue: “Aldareagatik zin egiteak ez du baliorik; aldare gaineko opariagatik zin egiteak, ordea, behartu egiten du”.",
  "v19": "Itsuok halakook! Zer da handiago: oparia ala oparia sagaratzen duen aldarea?",
  "v20": "Aldareagatik zin egiten duenak, aldareagatik eta gainean dagoen guztiarengatik egiten du zin;",
  "v21": "tenpluarengatik zin egiten duenak, tenpluarengatik eta bertan bizi den Jainkoarengatik egiten du zin;",
  "v22": "zeruarengatik zin egiten duenak, Jainkoaren tronuarengatik eta bertan esertzen denarengatik egiten du zin.\n ",
  "v23": "«Ai zuek, lege-maisu eta fariseu itxurazaleok! Barazkirik kaskarrenen hamarrenak ordaintzen dituzue, eta legeko gauzarik garrantzizkoenak, berriz, zuzenbidea, errukia eta leialtasuna, bazterrera uzten. Hauek bete behar zenituzketen, haiek baztertu gabe!",
  "v24": "Gidari itsuok! Eltxoa iragazten duzue eta gamelua irensten!\n ",
  "v25": "«Ai zuek, lege-maisu eta fariseu itxurazaleok! Edalontzia eta platera kanpotik garbitzen dituzue, barrutik lapurretaz eta gutiziaz gainezka beterik dauden bitartean!",
  "v26": "Fariseu itsu hori! Garbi ezazu lehenik edalontzia barrutik, kanpotik ere garbi geldi dadin.\n ",
  "v27": "«Ai zuek, lege-maisu eta fariseu itxurazaleok! Hilobi zurituen antzeko zarete: kanpotik itxura ederrekoak dira, baina barrutik hil-hezurrez eta ustelkeriaz beteak.",
  "v28": "Berdin zuek: azaletik zintzoak jendaurrean, baina barrutik itxurakeriaz eta gaiztakeriaz beteak.\n ",
  "v29": "«Ai zuek, lege-maisu eta fariseu itxurazaleok! Profeten hilobiak eraikitzen eta gizon zintzoen hilarriak apaintzen dituzue,",
  "v30": "esanez: “Gure arbasoen garaian bizi izan bagina, ez genukeen profeten hilketan haiekin parterik izango”.",
  "v31": "Horrela, zeuek aitortzen duzue profetak hil zituztenen ondorengo zaretela.",
  "v32": "Bete ezazue, bada, zeuen gurasoen egintza gaiztoen neurria!\n ",
  "v33": "«Sugeok, sugegorrikumeok! Nola egingo diozue ihes infernuko zigorrari?",
  "v34": "Hor bidaliko dizkizuet nik profetak, jakintsuak eta lege-maisuak, eta zuek batzuk hil eta gurutziltzatu, besteak sinagogetan zigortu eta herririk herri erasoka erabiliko dituzue.",
  "v35": "Horrela, zuen kontu ezarriko da lurrean isuria izan den errugabe guztien odolaren errua: hasi Abel zintzoaren odoletik, eta santutegitik aldarea bitartean hil zenuten Barakiasen seme Zakariasen odoleraino.",
  "v36": "Benetan diotsuet: Gizaldi honi emango zaio horren guztiaren zigorra.\n ",
  "v37": "«Jerusalem, Jerusalem, profetak hiltzen eta Jainkoak zuri bidaliak harrikatzen dituzuna! Zenbat aldiz ez ditut bildu nahi izan zure seme-alabak, oiloak txitak hegalpean bildu ohi dituen bezala, eta zuek ez duzue nahi izan.",
  "v38": "Horra bada, hutsik geldituko zaizue etxea.",
  "v39": "Eta esaten dizuet ez nauzuela ikusiko, harik eta hau esango duzuen arte: Bedeinkatua Jaunaren izenean datorrena! »",
  "source": "https://www.bible.com/bible/223/MAT.23.EABD"
}