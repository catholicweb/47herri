{
  "v1": "Egun batean, Jesusek tenpluan herriari irakasten eta berri ona hots egiten ziharduela, apaizburuak eta lege-maisuak etorri zitzaizkion zaharrekin batera,",
  "v2": "eta galdetu zioten:\n —Esaguzu zein aginpidez jokatzen duzun horrela. Nor da aginpide hori eman dizuna?\n ",
  "v3": "Jesusek erantzun zien:\n —Nik ere gauza bat galdetuko dizuet. Esadazue:",
  "v4": "Joanek Jainkoaren aginduz ala giza aginduz bataiatzen zuen?\n ",
  "v5": "Haiek honela ari ziren beren artean: «Jainkoaren aginduz ari zela esaten badiogu, zergatik ez genion sinetsi erantzungo digu.",
  "v6": "Giza aginduz ari zela esaten badiogu, berriz, jendeak harrika emango digu, Joan profeta zela sinetsiak baitaude denak».\n ",
  "v7": "Beraz, ez zekitela noren aginduz ari zen erantzun zioten.\n ",
  "v8": "Jesusek, orduan:\n —Ba, nik ere ez dizuet esango zein aginpidez jokatzen dudan horrela.\n ",
  "v9": "Orduan, parabola hau esan zion Jesusek herriari: «Gizon batek mahastia landatu zuen eta, nekazari batzuei errentan utzirik, urrutira joan zen aldi baterako.",
  "v10": "Bere garaian, morroi bat bidali zien nekazariei, mahastiaren fruitutik zegokion partea eman ziezaioten. Baina nekazariek morroia jo eta esku-hutsik bidali zuten.",
  "v11": "Berriro beste morroi bat bidali zien; baina hau ere jo, irainez bete eta esku-hutsik bidali zuten.",
  "v12": "Hirugarrena ere bidali zien; baina hura ere zauritu eta kanpora bota zuten.",
  "v13": "Mahasti-jabeak, orduan, berekiko esan zuen: “Zer egin? Neure seme maitea bidaliko dut. Izango ahal diote honi begirune!”",
  "v14": "Nekazariek, ordea, semea ikustean, esan zioten elkarri: “Oinordekoa duk! Hil dezagun eta mahastiaren jabe izango gaituk”.",
  "v15": "Eta mahastitik kanpora bota eta hil egin zuten.\n «Zer egingo ote die, bada, mahasti-jabeak?",
  "v16": "Joan eta garbitu egingo ditu langile horiek, eta mahastia beste batzuen esku utziko».\n Entzuten zeudenek esan zuten:\n —Ez dezala Jainkoak nahi!\n ",
  "v17": "Baina Jesusek, begira-begira jarririk, esan zien:\n —Zer esan nahi du, bada, Liburu Santuak dioen honek:\n Etxegileek bazterturiko harria\n giltzarri gertatu da ?\n ",
  "v18": "«Harri honen gainera erortzen dena lehertu egingo da, eta harri hau inoren gainera erortzen bada, txikitu egingo du».\n ",
  "v19": "Lege-maisu eta apaizburuek Jesusi eskua erantsi nahi izan zioten orduan bertan, ondo jabetu baitziren beraiengatik esan zuela parabola hura. Baina beldur izan zioten jendeari.\n ",
  "v20": "Lege-maisuak eta fariseuak Jesus zelatatzen hasi ziren. Zirikatzaile batzuk bidali zizkioten, zintzoarena eginez, hura hitzen batean harrapatzeko eta, hala, gobernariaren esku eta mende jartzeko asmoz.",
  "v21": "Honela galdetu zioten, bada:\n —Maisu, badakigu zuzen hitz egiten eta irakasten duzula eta ez duzula kontuan hartzen gizakiaren itxura, baizik eta Jainkoaren bidea behar bezala irakasten duzula.",
  "v22": "Zilegi al zaigu Zesarri zerga ordaintzea, bai ala ez?\n ",
  "v23": "Haien maltzurkeriari antzemanik, Jesusek esan zien:\n ",
  "v24": "—Ea, erakutsi txanpon bat . Norenak dira daramatzan irudia eta izena?\n Haiek erantzun:\n —Zesarrenak.\n ",
  "v25": "Jesusek, orduan:\n —Eman, bada, Zesarrena Zesarri eta Jainkoarena Jainkoari.\n ",
  "v26": "Ezin izan zuten ezertan ere herriaren aurrean harrapatu eta, haren erantzunaz harriturik, hitzik gabe gelditu ziren.\n ",
  "v27": "Ondoren, saduzear batzuk etorri zitzaizkion Jesusi. Hauek hildakoak ez direla pizten esaten dute. Eta honela galdetu zioten:\n ",
  "v28": "—Maisu, Moisesek idatzi zigun: Norbaiti anaia ezkondu bat seme-alabarik gabe hiltzen bazaio, ezkon bedi alarguntsarekin, anaiari ondorengoa emateko.\n ",
  "v29": "«Baziren, bada, zazpi anaia. Zaharrena ezkondu eta seme-alabarik gabe hil zen.",
  "v30": "Bigarrena eta hirugarrena alarguntsarekin ezkondu ziren, eta zazpiak berdin. Eta denak seme-alabarik gabe hil ziren.",
  "v32": "Azkenik, hil zen emakumea ere.",
  "v33": "Piztuerakoan, noren emazte izango da, zazpiek izan baitzuten emazte?»\n ",
  "v34": "Jesusek erantzun zien:\n —Mundu honetan gizon-emakumeak ezkondu egiten dira;",
  "v35": "baina datorren munduan eta hildakoen piztueran parte hartzeko Jainkoak gai aurkituko dituenak, gizonezko nahiz emakume, ez dira ezkonduko;",
  "v36": "izan ere, ez daitezke berriro hil, aingeruen antzeko baitira eta Jainkoaren seme-alaba, piztueran parte dutenez gero .",
  "v37": "Gainera, hildakoak pizten direla Moisesek berak adierazi zuen, sutan zegoen sasiaren pasartean, Jaunari Abrahamen, Isaaken eta Jakoben Jainko deitzen dionean.",
  "v38": "Ez da hildakoen Jainkoa, biziena baizik, denak bizirik baitaude harentzat.\n ",
  "v39": "Orduan, lege-maisu batzuek hitza hartu zuten eta esan:\n —Ederki esan duzu, Maisu.\n ",
  "v40": "Eta ez ziren ausartzen beste galderarik egitera.\n ",
  "v41": "Jesusek galdera hau egin zien: «Nola esaten da Mesias Daviden ondorengo dela?",
  "v42": "Izan ere, Davidek berak dio Salmoen liburuan:\n «Hona Jaunak ene Jaunari esana:\n “Eseri nire eskuinean,\n ",
  "v43": "zeure etsaiak oinazpian\n jartzen dizkizudan bitartean”.\n ",
  "v44": "«Beraz, Davidek Jauna deitzen dio; orduan, nola izan dezake ondorengo?»\n ",
  "v45": "Herri guztia entzuten zeukala, Jesusek ikasleei esan zien:",
  "v46": "«Kontuz lege-maisuekin! Gogoko baitute harro-harro jantzita ibiltzea eta plazetan jendeak beraiei agur egitea; gogoko dituzte sinagogetan lehenengo aulkiak eta jai-otorduetan mahaiburuak;",
  "v47": "eta azkengabeko otoitzen aitzakiaz, emakume alargunen ondasunak irensten dituzte. Epairik zorrotzena izango dute horrelako horiek».",
  "source": "https://www.bible.com/bible/223/LUK.20.EABD"
}