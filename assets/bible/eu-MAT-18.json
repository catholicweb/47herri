{
  "v1": "Hurbildu ziren ikasleak Jesusengana eta galdetu zioten:\n —Nor da Jainkoaren erreinuan handiena?\n ",
  "v2": "Jesusek, haur bati dei egin eta haien aurrera ekarririk,",
  "v3": "esan zien:\n —Benetan diotsuet: Berriro haurren antzeko bihurtzen ez bazarete, ez zarete sartuko Jainkoaren erreinuan.",
  "v4": "Beraz, haur hau bezain txiki bihurtzen dena, hori da Jainkoaren erreinuan handiena.",
  "v5": "Eta honelako haurra nire izenean onartzen duenak neu onartzen nau.\n ",
  "v6": "«Niregan sinesten duten txiki hauetakoren bat galbidean jartzen duenak , , hobe luke errotarri bat lepotik erantsi eta itsas hondora amilduko balute.",
  "v7": "Dohakabeak munduan sinesmena galbidean jartzen dutenak! Bai, nahitaez gertatu beharrekoa da hori; baina dohakabeak inoren sinesmena galbidean jartzen dutenak!\n ",
  "v8": "«Zeure eskuak nahiz oinak galbidean jartzen bazaitu, moztu eta bota; hobe duzu eskumotz edo hankamotz betiko bizitzan sartu, bi esku nahiz bi oinekin betiko sutara jaurtia izan baino.",
  "v9": "Eta zeure begiak galbidean jartzen bazaitu, atera eta bota; hobe duzu begibakar betiko bizitzan sartu, bi begiekin infernuko sutara jaurtia izan baino.\n ",
  "v10": "«Kontuz! Ez dezazuela txiki hauetako inor gutxiets. Zeren, egia esan, hauen aingeruak zeruko nire Aitaren aurpegia ikusten ari baitira etengabe. (",
  "v11": ").\n ",
  "v12": "«Zer deritzozue? Gizon batek ehun ardi baldin baditu eta bat galtzen bazaio, ez ote da, beste laurogeita hemeretziak mendian utzirik, galduaren bila joango?",
  "v13": "Eta aurkitzen badu —benetan esaten dizuet—, poz handiagoa hartzen du harekin, galdu ez diren beste laurogeita hemeretziekin baino.",
  "v14": "Era berean, zeruko zuen Aitak ez du nahi txiki hauetako inor galtzerik.\n ",
  "v15": "«Zure senide batek bekatu egiten badu , zoaz berarengana eta zentzarazi bakarrean. Jaramon egiten badizu, irabazia duzu senidea.",
  "v16": "Jaramonik egiten ez badizu, berriz, hartu zeurekin lagun bat edo bi, auzi oro bi edo hiru lekukoren aitorpenaz erabaki dadin.",
  "v17": "Haiei ere jaramonik egiten ez badie, esaiozu elkarteari, eta elkarteari ere jaramonik egin nahi ez badio, izan bedi zuretzat jentil edo zergalari baten pareko.\n ",
  "v18": "«Benetan diotsuet: Zuek mundu honetan lotua, zeruan ere lotua geldituko da, eta zuek mundu honetan askatua, zeruan ere askatua geldituko da.\n ",
  "v19": "«Beste hau ere esaten dizuet: Zuetako bik mundu honetan Jainkoari zerbait eskatzeko elkar hartzen badute, eman egingo die zeruko nire Aitak.",
  "v20": "Izan ere, nire izenean bizpahiru lagun nonbait biltzen badira, han nago ni beraien artean».\n ",
  "v21": "Orduan, hurbildu zitzaion Pedro Jesusi eta galdetu zion:\n —Jauna, senide batek bidegabekeriaren bat egiten badit, zenbat aldiz barkatu behar diot? Zazpi aldiz?\n ",
  "v22": "Jesusek erantzun zion:\n —Zazpi aldiz ez, zazpi milatan zazpi aldiz .\n ",
  "v23": "«Hain zuzen, zerbitzariekin kontuak garbitu nahi izan zituen erregearekin bezala gertatzen da Jainkoaren erregetzarekin.",
  "v24": "Kontuak garbitzen hasi orduko, milioi asko zor zizkion zerbitzari bat eraman zioten.",
  "v25": "Honek ez zuen zerez ordaindu, eta nagusiak bera, emaztea, seme-alabak eta ondasun guztiak saltzeko agindu zuen, zorra ordainarazteko.",
  "v26": "Zerbitzariak, orduan, nagusiaren oinetan ahuspezturik, eskatu zion: “Emadazu astia, eta dena ordainduko dizut”.",
  "v27": "Nagusiak, errukiturik, dena barkatu eta libre utzi zuen zerbitzaria.\n ",
  "v28": "«Baina zerbitzari hark, irten orduko, diru pixka bat zor zion zerbitzu-lagun batekin egin zuen topo eta, lepotik heldurik eta ito beharrean, esaten zion: “Emadak zor duana”.",
  "v29": "Laguna oinetara erori zitzaion, erreguka: “Emadak astia, eta dena ordainduko diat”.",
  "v30": "Baina hark ezetz. Eta joan eta kartzelan sartu zuen, zorra ordaindu arte.\n ",
  "v31": "«Gertatua ikusirik, beste zerbitzariak biziki nahigabetu ziren, eta guztiaren berri nagusiari ematera joan ziren.",
  "v32": "Orduan, nagusiak zerbitzari hari berriro dei egin eta esan zion: “Zerbitzari gaizto hori! Horrenbesteko zorra barkatu diat nik, erregutu didaalako.",
  "v33": "Ez al huen hik ere heure lagunaz errukitu behar, ni hitaz errukitu nintzen bezala?”",
  "v34": "Eta, haserre bizitan, zigorpean utzi zuen nagusiak, zor guztia ordaindu arte.\n ",
  "v35": "«Berdin-berdin egingo dizue zeruko nire Aitak, senideok elkarri bihotzez barkatzen ez badiozue».",
  "source": "https://www.bible.com/bible/223/MAT.18.EABD"
}