{
  "v1": "Begira zegoela, aberats batzuk ikusi zituen Jesusek tenpluko dirutegian limosna botatzen.",
  "v2": "Ikusi zuen emakume alargun behartsu bat ere bi sos botatzen,",
  "v3": "eta esan zuen: «Benetan diotsuet: Alargun behartsu honek beste guztiek baino gehiago bota du.",
  "v4": "Izan ere, beste horiek guztiek sobera dutenetik egin dute limosna; honek, ordea, bere eskasian, bizitzeko zeukan guztia eman du».\n ",
  "v5": "Batzuk tenpluari buruz ari ziren, harri ederrez eta emaitzez apaindua zegoela aipatuz. Orduan, Jesusek esan zuen:",
  "v6": "«Etorriko da garaia, hor ikusten duzuen horretatik harririk ere harri gainean geldituko ez dena: dena suntsituko dute».\n ",
  "v7": "Ikasleek galdetu zioten: «Maisu, noiz gertatuko da hori, eta zertan ezagutuko da gertatzera doala?»\n ",
  "v8": "Jesusek erantzun zien: «Kontuz! Ez zaitzatela inork engaina! Asko etorriko dira, nire izena berenganatuz eta esanez: “Ni naiz Mesias ”, edo “Gainean da garaia”. Ez joan halakoen ondoren.",
  "v9": "Gerra eta iraultza-hotsak entzutean, ez ikaratu: lehenbizi gertatu beharrekoa baita hori guztia; baina ez dator berehala azkena».\n ",
  "v10": "Gainera, esan zien: «Nazioa nazioaren kontra eta erreinua erreinuaren kontra altxatuko dira;",
  "v11": "lurrikara handiak izango dira, eta izurrite eta goseteak han eta hemen; gauza ikaragarriak gertatuko dira, eta ortzian seinale handiak azalduko.\n ",
  "v12": "«Baina hori guztia gertatu aurretik, eskua botako dizuete eta erasoko; sinagogetara eta kartzelara eramango zaituztete, eta erregeen eta agintarien aurrera zuzenduko niregatik.",
  "v13": "Aitorpen egiteko aukera emango dizue horrek guztiak.",
  "v14": "Hartu gogoan ez duzuela zeuen buruak nola defendatuko kezkatan egon beharrik:",
  "v15": "neuk adieraziko dizuet zer eta nola esan , eta zuen etsaietako inork ez du zuei aurre ematerik edo erantzuterik izango.",
  "v16": "Zeuen guraso eta senideek berek, ahaide eta adiskideek berek salduko zaituztete, eta zuetako zenbait hilko.",
  "v17": "Mundu guztiak gorroto izango dizue niregatik;",
  "v18": "baina ez duzue buruko ile bakar bat ere galduko.",
  "v19": "Iraupenaren iraupenez lortuko duzue bizia.\n ",
  "v20": "«Jerusalem gudarostez inguratua ikusiko duzuenean, jakin ezazue gainean duela bere hondamendia.",
  "v21": "Orduan, Judean daudenek ihes egin bezate mendietara; Jerusalem barruan daudenak bihoaz urruti, eta soroan direnak ez bitez hirian sar.",
  "v22": "Zigor-egunak izango dira haiek, orduan beteko baita Liburu Santuan idatzirik dagoen guztia.",
  "v23": "Dohakabeak egun haietan haurdun daudenak eta bularreko haurrak dituztenak! Estuasun gogorra izango baita lur honetan, eta haserre-zigorra herri honentzat.",
  "v24": "Ezpata-ahoz hilko dituzte eta nazio guztietara eramango gatibu; Jerusalem jentilek zapalduko dute, jentilentzat Jainkoak erabakitako garaia erabat bete arte.\n ",
  "v25": "«Seinale handiak agertuko dira eguzkian, ilargian eta izarretan; lurrean, berriz, larri izango dira herriak, itsas orroaz eta olatuez izuturik.",
  "v26": "Eta munduari gainera datorkionaren ikaraz eta larriz, lur jota geldituko da jendea, ortzia dardarka ariko baita.",
  "v27": "Orduan, Gizonaren Semea hodei artean ahalmen eta aintzaz beterik etortzen ikusiko dute.\n ",
  "v28": "«Hau guztia gertatzen hastean, izan bihotz eta altxatu burua, laster baituzue zeuen askapena».\n ",
  "v29": "Jesusek irudi bat jarri zien: «Begira pikondoari edo beste edozein zuhaitzi:",
  "v30": "kimuberritzen hasi direla ikusi eta, besterik gabe, badakizue uda hurbil dela.",
  "v31": "Era berean, gauza horiek gertatzen ikustean, jakizue hurbil dela Jainkoaren erregetza.",
  "v32": "Benetan diotsuet: Gizaldi honetakoak hil baino lehen gertatuko dira gauza guztiok.",
  "v33": "Zeru-lurrak igaroko dira, baina nire hitzak ez dira bete gabe igaroko.\n ",
  "v34": "«Zabiltzate, bada, kontuz! Galdukeria, mozkorkeria eta bizitzako ardurak direla eta, ez bekizue gogoa motel, egun hura ustekabean gainera eror ez dakizuen,",
  "v35": "sarea bezala eroriko baita munduan bizi diren guztien gainera.",
  "v36": "Egon erne eta erregutu uneoro, gertatuko diren horiei guztiei ihes egiteko eta Gizonaren Semearen aurrean zutik irauteko kemena izan dezazuen».\n ",
  "v37": "Tenpluan irakasten eman ohi zituen Jesusek egunak, eta Oliamendira ateratzen zen gauak igarotzera.",
  "v38": "Eta herri guztia goizean goiz joaten zitzaion tenplura, entzutera.",
  "source": "https://www.bible.com/bible/223/LUK.21.EABD"
}