{
  "v1": "Honen ondoren, herriz herri eta auzorik auzo ibili zen Jesus, Jainkoaren erregetzaren berri ona hots eginez. Berekin zituen Hamabiak,",
  "v2": "baita espiritu gaiztoetatik eta gaitzetatik sendatuak zituen zenbait emakume ere : Magdalako Maria —honengandik zazpi deabru bota zituen—,",
  "v3": "Joana —Herodesen etxezain Kusaren emaztea—, Susana eta beste asko. Guztiok beren ondasunez laguntzen zieten Jesusi eta honen ikasleei .\n ",
  "v4": "Herri guztietatik etorritako jendetza handia bildu zitzaion batean, parabola hau esan zien Jesusek:",
  "v5": "«Atera zen behin ereilea hazia ereitera. Ereitean, zenbait ale bide-bazterrean erori zen; zapaldu egin zuten eta txoriek jan.",
  "v6": "Beste zenbait harri gainean erori zen, eta ernetzean ihartu egin zen, hezetasunik ez zuelako.",
  "v7": "Beste zenbait ale sasi artean erori zen, eta sasiek, harekin batera ernerik, ito egin zuten.",
  "v8": "Besteak lur gozoan erori ziren; erne eta bateko ehun eman zuten fruitu».\n Hau esanik, honela egin zuen oihu: «Ulertzeko gauza denak uler beza».\n ",
  "v9": "Orduan, parabola horrek zer esan nahi zuen galdetu zioten ikasleek Jesusi.",
  "v10": "Honek esan zien: «Zuei eman zaizue Jainkoaren erregetzaren misterioak ezagutzea; gainerakoei, ordea, parabola bidez hitz egiten diet. Horrela, ikusten dute, bai, baina ohartzen ez; entzuten dute, bai, baina ulertzen ez.\n ",
  "v11": "«Hona hemen, bada, parabolaren esanahia: Hazia Jainkoaren mezua da.",
  "v12": "Bide-bazterreko hazia bezalakoak, hauek dira: mezua entzuten dutenak, baina deabrua etortzen zaie eta beren bihotzetik mezua kendu egiten die, sinetsi eta salba ez daitezen.",
  "v13": "Harri gaineko hazia bezalakoak, hauek dira: mezua entzutean, pozik onartzen dutenak; baina, sustrairik gabeak izanik, denboraldi batean sinesten dute, baina tentaldi-garaian huts egiten.",
  "v14": "Sasi arteko hazia bezalakoak, berriz, hauek: mezua entzuten dutenak, baina bizitzako ardura, diru eta atsegin artean itota gelditzen dira eta fruitu ematera iristen ez.",
  "v15": "Lur oneko hazia bezalakoak, hauek dira: mezua bihotz on eta zabalez entzunik, barruan gorde eta iraupenez fruitu ematen dutenak.\n ",
  "v16": "«Inork ez du kriseilua piztu eta ontzipean gordetzen edo ohepean ipintzen, baizik eta argimutilaren gainean ipintzen du, sartzen direnek argia ikus dezaten.",
  "v17": "Izan ere, ez dago ezer gordeta agertuko ez denik, ezta ezkutuan ere jakingo eta argitaratuko ez denik.",
  "v18": "Kontu izan, bada, nola entzuten duzuen; izan ere, duenari eman egingo zaio; ez duenari, ordea, eduki uste duena ere kendu egingo zaio».\n ",
  "v19": "Joan zitzaizkion Jesusi bere ama eta anai-arrebak , baina jendearen jendez ezin iritsi ziren berarenganaino.",
  "v20": "Eta jakinarazi zioten:\n —Ama eta anai-arrebak dituzu kanpoan, zu ikusi nahian.\n ",
  "v21": "Jesusek, berriz, erantzun zien:\n —Hauek ditut nik ama eta anai-arreba: Jainkoaren hitza entzun eta betetzen dutenak.\n ",
  "v22": "Egun batez, Jesus ontzi batera igo zen bere ikasleekin eta esan zien: «Goazen aintziraz beste aldera». Eta ontziz atera ziren.\n ",
  "v23": "Zihoazela, loak hartu zuen Jesus. Aintziran haize-bolada sortu zelarik, ontzia urez betetzen ari zitzaien eta arriskuan zeuden.",
  "v24": "Ikasleek, Jesusengana hurbildurik, esnarazi egin zuten, esanez:\n —Maisu, Maisu! Galzorian gaude!\n Hark, esnaturik, haserre egin zien haizeari eta olatuei; hauek oneratu eta dena bare gelditu zen.",
  "v25": "Orduan, esan zien ikasleei:\n —Non da zuen sinesmena?\n Haiek, beldurrez eta harriturik, elkarri ziotsaten: «Nor ote dugu hau, haizeari eta urari ere agindu eta esana egiten baitiote?»\n ",
  "v26": "Gerasatarren lurraldera, Galileaz beste aldeko aintzira-bazterrera, iritsi ziren.",
  "v27": "Jesus lehorrera jaitsi orduko, herriko gizon bat, deabruduna, atera zitzaion bidera; aspalditik jantzi gabe zebilen, eta ez zen etxean bizi, hilobietan baizik.",
  "v28": "Jesus ikustean, oihuka hasi eta, aurrean ahuspezturik, deiadarka esan zuen:\n —Zer duzu nirekin, Jesus, Goi-goikoaren Seme horrek? Arren, ez nazazu oinazetu.\n ",
  "v29": "Izan ere, gizon harengandik irteteko agindua baitzion Jesusek espiritu gaiztoari. Zeren sarritan hartzen baitzuen deabruak bere menpe; eta, zaintzeko girgiluz eta katez lotzen bazuten ere, lokarriak hautsi egiten zituen, eta deabruak toki bakartietara bultzatzen zuen.\n ",
  "v30": "Orduan, Jesusek galdetu zion:\n —Nola duk izena?\n Hark erantzun:\n —Taldea .\n Deabru asko baitziren harengan sartuak.",
  "v31": "Eta leize-zulora ez bidaltzeko erregutu zioten Jesusi.\n ",
  "v32": "Bazebilen han txerri-talde on bat mendian uxarrean. Haietan sartzen uzteko erregutu zioten deabruek Jesusi. Honek baimena eman zien.",
  "v33": "Deabruak gizonarengandik atera eta txerrietan sartu ziren, eta txerri-taldea ezpondan behera aintzirara amildu zen eta ito.",
  "v34": "Gertatua ikustean, txerrizainek ihes egin eta herrian eta auzoetan berria zabaldu zuten.",
  "v35": "Orduan, zer gertatu ote zen ikustera irten zen jendea. Jesusen ondora iristean, han aurkitu zuten Jesusen oinetan eseria deabruak atera zitzaizkion gizona, jantzirik eta bere onean, eta biziki izutu ziren.",
  "v36": "Gertatua ikusi zutenek deabruduna nola sendatua izan zen kontatu zioten jendeari.",
  "v37": "Orduan, Gerasa inguru hartako jende guztiak beren artetik alde egiteko eskatu zion Jesusi, beldurrak jota baitzeuden. Jesus ontziratu eta itzuli egin zen.\n ",
  "v38": "Deabruak atera zitzaizkion gizonak berarekin ibiltzen uzteko eskatu zion; baina Jesusek bidali egin zuen, esanez:",
  "v39": "«Itzul zaitez etxera, eta konta ezazu Jainkoak egin dizun guztia».\n Eta han joan zen, Jesusek egin ziona herri guztian zabalduz.\n ",
  "v40": "Jesus itzuli zenean, jendeak ongietorria egin zion, denak haren zain baitzeuden.",
  "v41": "Hartan, Jairo zeritzan gizon bat etorri zitzaion, sinagogako buruzagia. Eta Jesusen oinetan ahuspezturik, arren eta arren bere etxera etortzeko eskatzen zion,",
  "v42": "bere alaba bakarra, hamabiren bat urtekoa, hilzorian zeukala eta.\n Bidean, jendeak ito beharrean estutzen zuen.",
  "v43": "Bazen han emakume bat, hamabi urte hartan odoljarioz zegoena. Bere diru guztiak medikutan gastatuak zituen , baina ezin izan zuen inork sendatu.",
  "v44": "Atzetik hurbildu eta soineko-ertza ukitu zion Jesusi; eta bat-batean odoljarioa gelditu egin zitzaion.",
  "v45": "Jesusek galdetu zuen:\n —Nork ukitu nau?\n Denek ezetz ziotela, Pedrok esan zion:\n —Maisu, ez zaitu, bada, jende guztiak lehertu beharrean estutzen?\n ",
  "v46": "Baina Jesusek esan zuen:\n —Norbaitek ukitu nau, niregandik indar bat atera dela sumatu baitut.\n ",
  "v47": "Orduan, emakumeak, bere burua ezin zuela gorde ikusiz, beldurrez dar-dar Jesusen oinetara erori eta jende guztiaren aurrean agertu zuen zergatik ukitu zuen eta nola bat-batean sendatua gertatu zen.",
  "v48": "Jesusek esan zion: «Ene alaba, zeure sinesmenak sendatu zaitu; zoaz bakean».\n ",
  "v49": "Oraindik hizketan ari zela, sinagogako buruzagiaren etxetik morroi bat etorri zen esatera: «Hil zaizu alaba; ez eman gehiago nekerik Maisuari».",
  "v50": "Baina Jesusek, hori entzunik, esan zion: «Ez izan beldurrik; zuk sinetsi, eta salbatuko da».\n ",
  "v51": "Etxera iritsi zirenean, ez zion inori ere utzi berarekin sartzen, Pedro, Joan eta Santiagori eta neskatilaren gurasoei izan ezik.",
  "v52": "Denak negarrez eta aieneka ari ziren neskarengatik. Jesusek esan zien: «Ez egin negarrik; ez dago hilda, lo dago».\n ",
  "v53": "Haiek barre egiten zioten, bai baitzekiten hilda zegoela.",
  "v54": "Baina Jesusek eskutik heldu eta hots egin zion: «Neskatila, jaiki zaitez».",
  "v55": "Neskatilari arnasa etorri zitzaion eta bat-batean zutitu zen, eta hari jaten emateko agindu zien Jesusek.",
  "v56": "Gurasoak harri eta zur gelditu ziren. Jesusek gertatua inori ez esateko agindu zien.",
  "source": "https://www.bible.com/bible/223/LUK.8.EABD"
}