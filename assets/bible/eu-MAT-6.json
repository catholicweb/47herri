{
  "v1": "«Ez egin gero zeuen erlijio-betebeharrak jendaurrean , jendeak ikus zaitzaten; horrela, ez duzue saririk jasoko zeruko zeuen Aitarengandik.",
  "v2": "Beraz, limosna egitean, ez ibili turuta joka, itxurazaleek sinagogetan eta kaleetan egin ohi duten bezala, jendearen txaloak irabazteko. Benetan diotsuet: Hartua dute beren ordaina.",
  "v3": "Zuk limosna egitean, ez beza jakin zure ezkerrak zer egiten duen eskuinak;",
  "v4": "horrela, zure limosna ezkutuan geldituko da, eta ezkutukoa ere ikusten duen zeure Aitak emango dizu ordaina.\n ",
  "v5": "«Otoitz egitean, ez egin itxurazaleek bezala: gogoko dute sinagoga eta plazetan zutik otoitz egitea, jendearen agerian. Benetan diotsuet: Hartua dute beren ordaina.",
  "v6": "Zu, ordea, otoitz egiteko, sar zaitez zeure gelan, itxi atea eta egin otoitz ezkutuan dagoen zeure Aitari, eta ezkutukoa ere ikusten duen zeure Aitak emango dizu ordaina.\n ",
  "v7": "«Otoitz egitean, ez ari esan eta esan, jentilek ohi duten bezala, uste baitute beren hitz-jarioari esker entzungo diela Jainkoak.",
  "v8": "Ez izan horien antzeko, bai baitaki zuen Aitak zeren beharra duzuen, zuek eskatu baino lehen.",
  "v9": "Zuek, egizue otoitz honela :\n «Gure Aita zerukoa,\n agertu santu zeure izena ,\n ",
  "v10": "etorrarazi zeure erregetza;\n betearazi lurrean zeure nahia,\n zeruan betetzen den bezala.\n ",
  "v11": "Emaguzu gaur egun honetako ogia,\n ",
  "v12": "eta barkatu gure erruen zorra,\n guk ere geure zordunei\n barkatu diegunez gero;\n ",
  "v13": "ez utzi gu tentaldian erortzen,\n eta gorde gaitzazu\n gaiztoarengandik .\n ",
  "v14": "«Izan ere, besteei beren hutsegiteak barkatzen badizkiezue, zuei ere barkatuko dizkizue zeruko Aitak;",
  "v15": "baina besteei barkatzen ez badizkiezue, zuei ere ez dizkizue barkatuko zeuen hutsegiteak zeruko Aitak.\n ",
  "v16": "«Barau egitean, ez zaitezte ager kopetilun, itxurazaleek ohi duten bezala: aurpegia itsusten dute, barau egiten dutela jendeari azaltzeko. Benetan diotsuet: Hartua dute beren ordaina.",
  "v17": "Zuk, ordea, barau egitean, igurtzi lurrin gozoz burua eta garbitu aurpegia,",
  "v18": "zure barauaz jendea ohar ez dadin, ezkutuan dagoen Aita baizik. Eta ezkutukoa ere ikusten duen zure Aitak emango dizu ordaina.\n ",
  "v19": "«Ez pilatu mundu honetan zeuen aberastasunak, sitsak eta herdoilak jaten baitituzte hemen, eta lapurrak etortzen harrapatzera.",
  "v20": "Pilatu zeruan zeuen aberastasunak, han ez baititu ez sitsak, ez herdoilak jaten, ezta lapurrak harrapatzera joaten ere.",
  "v21": "Zeren, zure aberastasuna non, zure bihotza han.\n ",
  "v22": "«Begia da gorputzari argi egiten dion kriseilua. Begia onik baduzu, zure gorputz osoa argitan ibiliko da.",
  "v23": "Begia gaixo baduzu, ordea, zure gorputz osoa ilunpetan ibiliko da. Beraz, zeure barruan argi behar lukeena iluna bada, a zer ilunpea zurea!\n ",
  "v24": "«Ezin da inor bi nagusiren morroi izan; izan ere, bata gorroto izango du eta bestea maite, edota batari men egingo dio eta bestea begitan hartuko. Ezin zaitezkete Jainkoaren eta diruaren morroi izan.\n ",
  "v25": "«Horregatik diotsuet: Ez kezkatu bizitzeko zer jan edo edango, edota gorputza zerez jantziko. Ez ote da bizia janaria baino gehiago, eta gorputza jantzia baino gehiago?",
  "v26": "Begira aireko hegaztiei: ez dute ereiten, ez uztarik biltzen, ez mandioan pilatzen; hala ere, zeruko zuen Aitak janaritzen ditu. Ez ote duzue horiek baino askoz gehiago balio zuek?",
  "v27": "Asko arduratu arren, zuetako nork luza lezake bizitza apurtxo bat ere?\n ",
  "v28": "«Eta jantziaz, zertan kezkatu? Begira nola hazten diren loreak zelaietan: ez dira lanean penatzen, ez dute iruten;",
  "v29": "baina, egia esan, Salomon bera ere, bere ospe guztian, ez zen janzten horietako baten pare.",
  "v30": "Beraz, gaur belardian dagoen eta bihar sutan erreko den belarra Jainkoak horrela janzten badu, ez ote askoz gehiago zuek, sinesmen gutxikook?",
  "v31": "Ez kezkatu, bada, zer jango, zer edango, zer jantziko duzuen pentsatuz.",
  "v32": "Fedegabeak arduratu ohi dira horiez guztiez; baina zeruko zuen Aitak badaki horren guztiaren beharra duzuena.",
  "v33": "Ardura zaitezte, batez ere, Jainkoaren erregetzaz eta haren nahia betetzeaz , eta beste hori guztia gehigarritzat emango dizue Jainkoak.",
  "v34": "Ez arduratu, bada, biharko egunaz, biharkoak ere ekarriko baitu bere ardura. Aski ditu egun bakoitzak bere buruhausteak.",
  "source": "https://www.bible.com/bible/223/MAT.6.EABD"
}