{
  "v1": "Geroxeago, berriro agertu zitzaien Jesus bere ikasleei Tiberiades aintzira-ertzean. Honela gertatu zen agerpena:",
  "v2": "Elkarrekin zeuden Simon Pedro, Tomas —Bikia zeritzana—, Natanael —Galileako Kanakoa—, Zebedeoren semeak eta beste bi ikasle.",
  "v3": "Hortan, Simon Pedrok esan zien:\n —Arrantzura noa.\n Besteek erantzun zioten:\n —Zurekin goaz gu ere.\n Irten eta ontziratu egin ziren. Baina gau hartan ez zuten ezer harrapatu.\n ",
  "v4": "Eguna argitu zuenean, aintzira-ertzean agertu zen Jesus; baina ikasleak ez ziren konturatu Jesus zela.",
  "v5": "Jesusek esan zien:\n —Mutilok, baduzue jatekorik?\n Haiek erantzun:\n —Ez.\n ",
  "v6": "Jesusek esan zien:\n —Bota sarea txaluparen eskuinera eta aurkituko duzue.\n Hala egin zuten. Eta hainbeste arrain harrapatu zutenez, ez ziren sarea ateratzeko gauza.",
  "v7": "Orduan, Jesusek maite zuen ikasle hark esan zion Pedrori: «Jauna da». Simon Pedrok, Jauna zela entzun bezain laster, soinekoa jantzi (erantzia baitzuen) eta salto egin zuen uretara.",
  "v8": "Gainerako ikasleak txalupaz joan ziren, sarea arrainekin tiraka zekartela, lehorretik hurbil baitziren, ehunen bat metrora.\n ",
  "v9": "Lehorreratzean, su-txingarrak ikusi zituzten, gainean arrain bat zela, eta ogia.",
  "v10": "Jesusek esan zien: «Ekarri harrapatu berri dituzuen arrainetariko batzuk».\n ",
  "v11": "Igo zen ontzira Simon Pedro eta lehorrera atera zuen sarea, ehun eta berrogeita hamahiru arrain handiz betea. Eta, hainbeste izanik ere, ez zen sarea apurtu.\n ",
  "v12": "Jesusek esan zien: «Etorri gosaltzera».\n Ikasleetako inor ez zen ausartzen nor zen galdetzera, ongi baitzekiten Jauna zena.",
  "v13": "Orduan, Jesusek, hurbildurik, ogia hartu eta eman egin zien, baita arraina ere.\n ",
  "v14": "Hirugarren aldia zen hau, Jesus, hildakoen artetik piztu ondoren, bere ikasleei agertzen zitzaiena.\n ",
  "v15": "Gosaldu zutenean, Jesusek esan zion Simon Pedrori:\n —Simon, Joanen semea, maiteago al nauzu hauek baino?\n Hark esan zion:\n —Bai, Jauna, badakizu maite zaitudana.\n Orduan, Jesusek:\n —Larra itzazu nire bildotsak.\n ",
  "v16": "Bigarrenez galdetu zion Jesusek:\n —Simon, Joanen semea, maite al nauzu?\n Pedrok, berriro:\n —Bai, Jauna, badakizu maite zaitudana.\n Jesusek, orduan:\n —Zaindu nire ardiak.\n ",
  "v17": "Hirugarrenez galdetu zion Jesusek:\n —Simon, Joanen semea, maite al nauzu?\n Pedro goibeldu egin zen maite al zuen hirugarrenez galdetu ziolako, eta erantzun zion:\n —Jauna, zuk dena dakizu, zuk badakizu maite zaitudana.\n Orduan, esan zion Jesusek:\n —Larra itzazu nire ardiak.",
  "v18": "Bene-benetan diotsut: Gazteago zinenean, zeuk lotzen zenuen gerrikoa eta nora joan erabakitzen; zahartzean, ordea, zuk besoak luzatu eta beste batek lotuko dizu gerrikoa eta nahi izango ez duzun lekura eramango zaitu.\n ",
  "v19": "Horrela, Jainkoari aintza zer-nolako heriotzaz emango zion adierazi zuen Jesusek. Ondoren, esan zion:\n —Jarraitu niri.\n ",
  "v20": "Pedrok itzuli eta Jesusek maite zuen ikaslea ondoren zetorrela ikusi zuen, afarikoan, Jesusen bular gainean jarririk, «Jauna, nor da salduko zaituena?» galdetu ziona.",
  "v21": "Hura ikusi zuenean, bada, Pedrok galdetu zion Jesusi:\n —Jauna, eta hau zer?\n ",
  "v22": "Jesusek erantzun zion:\n —Ni itzuli arte hori gelditzea nahi baldin badut, zuri zer? Zuk jarraitu niri.\n ",
  "v23": "Hitz hauek zirela eta, ikasle hura hilko ez zelako zurrumurrua zabaldu zen senideen artean. Jesusek, ordea, ez zion esan ez zela hilko, beste hau baizik: «Ni itzuli arte hori gelditzea nahi baldin badut, zuri zer?»\n ",
  "v24": "Ikasle huraxe da gauza hauetaz guztiez testigantza egin duena eta idatzi dituena, eta guk ongi dakigu egiazkoa dela haren testigantza.\n ",
  "v25": "Beste gauza asko ere egin zituen Jesusek. Guztiak banan-banan bilduko balira, nik uste mundu osoan ere ez liratekeela sartuko idatz litezkeen liburuak.",
  "source": "https://www.bible.com/bible/223/JHN.21.EABD"
}