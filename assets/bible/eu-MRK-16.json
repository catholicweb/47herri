{
  "v1": "Larunbata igaro zenean, Magdalako Mariak, Maria Santiagoren amak eta Salomek usain gozoko ukenduak erosi zituzten, Jesusen gorpua gantzutzeko .",
  "v2": "Eta asteko lehen egunean , goizean goiz, eguzkia atera orduko, hilobira joan ziren.",
  "v3": "Honela ari ziren beren artean: «Nork kenduko digu hilobi-sarrerako harria?»\n ",
  "v4": "Begiratu eta harria alboratua zegoela ohartu ziren, oso astuna zen arren.",
  "v5": "Hilobian sarturik, gazte bat ikusi zuten eskuinaldean eseria, soineko zuriz jantzia, eta erabat izutu ziren.",
  "v6": "Baina hark esan zien: «Ez izutu! Nazareteko Jesus gurutziltzatuaren bila zabiltzate. Piztua da, ez dago hemen. Ikusi jarri zuteneko tokia.",
  "v7": "Zoazte, bada, haren ikasleei, eta Pedrori bereziki, esatera: “Zuen aurretik joango da Galileara; han ikusiko duzue, berak esan bezala” ».\n ",
  "v8": "Emakumeek hilobitik ihesi alde egin zuten, sartu zitzaien izu eta ikaraz; eta, beldurraren beldurrez, ez zioten inori ezer esan.\n ",
  "v9": "Asteko lehen egunaren goizean pizturik, Jesus lehenik Magdalako Mariari agertu zitzaion, zeinengandik zazpi deabru bota baitzituen.",
  "v10": "Hura Jesusekin bizi izan zirenei berri ematera joan zen, nahigabez eta negarrez baitzeuden.",
  "v11": "Baina haiek, bizi zela eta berak ikusi zuela entzutean, ez zioten sinetsi.\n ",
  "v12": "Gero, beraietako biri agertu zitzaien, beste itxura batez, auzo batera bidean zihoazela.",
  "v13": "Hauek ere besteei berri ematera itzuli ziren; baina ez zieten sinetsi.\n ",
  "v14": "Azkenik, Hamaikei agertu zitzaien, mahaian eserita zeudela, eta aurpegira bota zien beren sinesgabetasuna eta burugogorkeria, pizturik ikusi zutenei sinetsi ez zietelako.",
  "v15": "Eta esan zien: «Zoazte mundu guztian zehar eta hots egin berri ona izaki guztiei.",
  "v16": "Sinesten eta bataiatzen den oro salbatua izango da; sinesten ez duena, berriz, kondenatua.",
  "v17": "Sinestedunek seinale hauek izango dituzte berekin: nire izenean deabruak botako dituzte, hizkuntza berriz mintzatuko dira,",
  "v18": "sugeak eskuetan hartuko dituzte eta, edari hilgarriren bat edanik ere, ez die gaitzik egingo; gaixoei eskuak ezarriko dizkiete eta sendatu egingo dira».\n ",
  "v19": "Horrela hitz egin ondoren, Jesus Jauna zerura jasoa izan zen eta Jainkoaren eskuinean eseri zen.\n ",
  "v20": "Haiek, berriz, alde guztietara joan ziren berri ona hots egitera. Eta Jauna bera ari zen haiekin, egiten zituzten mirarien bidez mezua baietsiz .",
  "source": "https://www.bible.com/bible/223/MRK.16.EABD"
}