{
  "v1": "Behin batean, larunbatez, gari-soro batean zehar zihoan Jesus. Ikasleak goseak zeuden, eta galburuak hartu eta jaten hasi ziren.",
  "v2": "Hori ikustean, fariseuek esan zioten Jesusi:\n —Begira, larunbatez zilegi ez dena egiten ari dira zure ikasleak.\n ",
  "v3": "Hark erantzun:\n —Ez al duzue inoiz irakurri zer egin zuen Davidek, bera eta bere lagunak goseak aurkitu zirenean?",
  "v4": "Nola Jainkoaren etxean sartu eta Jaunari eskainiriko ogiak jan zituzten, legez ez berak eta ez bere lagunek, baizik eta apaizek bakarrik jan zitzaketenak?",
  "v5": "Eta ez al duzue Liburu Santuetan irakurri apaizek tenpluan larunbatero atseden-legea hausten dutela, horregatik errudun izan gabe?",
  "v6": "Ba, nik diotsuet: Bada hemen tenplua baino gehiago den bat.",
  "v7": "Ulertu bazenute zer esan nahi duen Jainkoak esandako honek: Nahiago dut errukia sakrifizioak baino, ez zenituzketen errugabeok gaitzetsiko.",
  "v8": "Zeren larunbataren nagusi baita Gizonaren Semea.\n ",
  "v9": "Handik alde egin eta sinagogara joan zen Jesus.",
  "v10": "Bazen han besoa elbarri zeukan gizon bat. Fariseuek, zertan salatuko, galdetu zioten:\n —Zilegi al da larunbatez inor sendatzea?\n ",
  "v11": "Jesusek erantzun zien:\n —Zuetako zeinek, ardi bakarra eduki eta larunbatez zulora erortzen bazaio, ez du hartu eta aterako?",
  "v12": "Eta zenbatez ez da gehiago gizakia ardia baino! Legezko da, beraz, larunbatez on egitea.\n ",
  "v13": "Orduan, gizonari esan zion:\n —Luzatu beso hori.\n Hark luzatu, eta sendaturik gelditu zitzaion, bestea bezain ongi.\n ",
  "v14": "Handik atera zirenean, fariseuek elkar hartu zuten Jesusen kontra, nola hilko.\n ",
  "v15": "Horretaz jabeturik, handik aldendu egin zen Jesus. Jende askok jarraitu zion, eta hark denak sendatu zituen,",
  "v16": "bera nor zen inori ez esateko aginduz.",
  "v17": "Horrela, Jainkoak Isaias profetaren bidez esana bete zen:\n ",
  "v18": "Hona hemen nire zerbitzaria,\n nik hautatua,\n nire maitea, atsegin dudana.\n Beronen gain ezarriko dut\n neure espiritua:\n nazioei justizia iragarriko die.\n ",
  "v19": "Ez du haserrerik sortuko,\n ez du oihu egingo,\n ez da kaleetan haren mintzoa entzungo.\n ",
  "v20": "Kanabera printzatua ez du hautsiko,\n ahulduriko argi-metxa ez du itzaliko,\n justizia nagusi ezar dezan arte.\n ",
  "v21": "Bera izango dute itxaropen nazioek.\n ",
  "v22": "Deabruaren menpe zegoen gizon bat eraman zioten Jesusi, itsua eta mutua. Hark sendatu egin zuen eta gizona hitz egiten eta ikusten hasi zen.",
  "v23": "Jende guztiak, harriturik, zioen: «Ea Daviden Semea dugun hau!»\n ",
  "v24": "Fariseuek, ordea, hori entzutean, esan zuten: «Deabruen buruzagi den Beeltzebulen indarrez botatzen ditu honek deabruak».\n ",
  "v25": "Igarri zizkien Jesusek beren gogoetak eta esan zien: «Bere baitan zatiturik dagoen erreinua errauts bihurtuko da. Bere baitan zatiturik dagoen herri edo familiak ez du iraungo.",
  "v26": "Beraz, Satanasek Satanas botatzen badu, zatiturik dago eta bere buruaren aurka ari da; nola iraun dezake haren erreinuak?",
  "v27": "Eta nik deabruak Beeltzebulen indarrez botatzen baditut, noren indarrez botatzen dituzte zuen ikasleek? Horregatik, zeuen ikasleak izango dituzue epaile.",
  "v28": "Deabruak Jainkoaren Espirituaren indarrez botatzen baditut, ordea, argi dago Jainkoa zuen artean errege izaten hasia dela.\n ",
  "v29": "«Izan ere, nola sar daiteke inor indartsu baten etxera lapurretara, aldez aurretik hura lotzen ez badu? Orduan bai, harrapa ditzake haren etxeko ondasunak.\n ",
  "v30": "«Nire alde ez dagoena nire kontra dago, eta nirekin biltzen ez duena sakabanatzen ari da.\n ",
  "v31": "«Horregatik diotsuet: Bekatu eta birao oro barkatuko dio Jainkoak gizakiari, baina Espiritu Santuaren kontrako biraorik ez dio barkatuko.\n ",
  "v32": "«Norbaitek Gizonaren Semearen kontra zerbait esaten badu, barkatuko dio Jainkoak; baina Espiritu Santuaren kontra hitz egiten duenak ez du barkamenik izango, ez mundu honetan eta ez datorrenean.\n ",
  "v33": "«Emazue zuhaitza ona dela: fruitua ere ona izango da. Edota zuhaitza txarra dela: fruitua ere txarra izango da. Zuhaitza fruitutik ezagutzen da.",
  "v34": "Sugekumeok! Nola esan zenezakete gauza onik, zeuek gaiztoak izanik? Ahoak esan, bihotzari gainezka dariona esaten baitu.",
  "v35": "Ona denak, bere ontasun-altxorretik, ona ateratzen du; eta gaiztoak, bere gaiztakeri altxorretik, gaitza.\n ",
  "v36": "«Hona nik esan: Bakoitzak esan dituen alferreko hitz guztien kontu eman beharko du auzi-egunean.",
  "v37": "Zeren zeuen hitzen arabera zuzenetsiko baitzaituzte Jainkoak, eta zeuen hitzen arabera gaitzetsiko».\n ",
  "v38": "Lege-maisu eta fariseu batzuk honela hasi zitzaizkion Jesusi: «Maisu, zuk egindako mirarizko seinaleren bat ikusi nahi genuke».\n ",
  "v39": "Jesusek erantzun zien: «Seinale eske ari da gizaldi gaizto eta desleial hau, baina ez zaio seinalerik emango, Jonas profetarena besterik.",
  "v40": "Zeren, Jonasek arrainaren sabelean hiru egun eta hiru gau egin zituen bezala, hala egingo ditu Gizonaren Semeak ere hiru egun eta hiru gau lurraren barruan.",
  "v41": "Ninivetarrek auzi-egunean gizaldi honen kontra altxatu eta kondenatu egingo dute, beraiek bihozberritu egin baitziren Jonasen predikuz, eta baduzue hemen Jonas baino handiago den bat.",
  "v42": "Hegoaldeko erreginak ere auzi-egunean gizaldi honen kontra altxatu eta kondenatu egingo du, munduaren bazterretik etorri baitzen Salomonen jakinduriazko hitzak entzutera, eta baduzue hemen Salomon baino handiago den bat.\n ",
  "v43": "«Espiritu gaiztoa, norbaitengandik irten ondoren, leku idorretan barrena ibili ohi da atseden bila; baina, aurkitzen ez duelarik,",
  "v44": "bere buruari esaten dio: “Noan berriro atera nintzeneko neure etxera”. Iristean, etxea hutsik, garbitua eta apaindua aurkitzen du.",
  "v45": "Orduan, joan eta beste zazpi espiritu hartzen ditu berekin, bera baino gaiztoagoak, eta gizakiagan sartu eta bertan jartzen da bizitzen; horrela, pertsona horren azken egoera lehengoa baino okerragoa gertatzen da. Gauza bera gertatuko zaio gizaldi gaizto honi ere».\n ",
  "v46": "Oraindik Jesus jendeari hitz egiten ari zela, haren ama eta anai-arrebak azaldu ziren kanpoan, berarekin hitz egin nahian.",
  "v47": "Batek esan zion:\n —Adizu, ama eta anai-arrebak dituzu kanpoan, zurekin hitz egin nahian .\n ",
  "v48": "Jesusek, berriz, erantzun zion:\n —Nor da nire ama eta zein nire anai-arrebak?\n ",
  "v49": "Eta, bere ikasleengana eskua luzatuz, esan zuen:\n —Hauek ditut nik ama eta anai-arreba.",
  "v50": "Izan ere, zeruko nire Aitaren nahia egiten duena, horixe dut nik anaia, arreba eta ama.",
  "source": "https://www.bible.com/bible/223/MAT.12.EABD"
}