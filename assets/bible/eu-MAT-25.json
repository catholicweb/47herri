{
  "v1": "«Jainkoaren erregetzarekin, kriseiluak hartu eta senar ezkonberriari bidera irten zitzaizkion hamar neskatxekin bezala gertatzen da.",
  "v2": "Neskatxetako bost zentzugabeak ziren eta bost zentzudunak.",
  "v3": "Kriseiluak hartzean, zentzugabeek ez zuten oliorik hartu;",
  "v4": "zentzudunek, ordea, kriseiluekin batera olioa ere hartu zuten ontzietan.",
  "v5": "Senarrak luzatzen zuenez, logaletu egin ziren denak eta loak hartu zituen.\n ",
  "v6": "«Gauerdian oihu bat izan zen: “Hemen da senarra! Irten bidera!”",
  "v7": "Jaiki ziren denak eta beren kriseiluak prestatu zituzten.",
  "v8": "Orduan, zentzugabeek zentzudunei esan zieten: “Emaguzue olio pixka bat, kriseiluak itzaltzera doazkigu eta”.",
  "v9": "Zentzudunek erantzun zieten: “Ea ez dugun nahikoa denontzat; hobe duzue badaezpada dendara joan eta erosi”.\n ",
  "v10": "«Baina, erostera joanak zirelarik, senarra iritsi zen, eta prest zeudenak ezteietara sartu ziren berarekin. Eta atea itxi egin zen.\n ",
  "v11": "«Iritsi ziren, azkenik, beste neskatxak ere eta dei egin zuten: “Jauna, jauna! Zabaldu!”",
  "v12": "Baina jaunak erantzun zien: “Benetan diotsuet, ez dakit nor zareten”.\n ",
  "v13": "«Zain egon, beraz, ez baitakizue, ez egunik, ez ordurik.\n ",
  "v14": "«Jainkoaren erregetzarekin, atzerrira irten behar zuen gizonarekin bezala gertatzen da. Bere morroiei dei egin eta ondasunak utzi zizkien:",
  "v15": "bati bost talentu , beste bati bi eta besteari bat, bakoitzari bere trebetasunaren arabera. Gero, alde egin zuen.",
  "v16": "Bost talentu hartu zituenak inbertitu egin zituen berehala eta beste bost irabazi.",
  "v17": "Orobat bi talentu hartu zituenak: inbertitu eta beste bi irabazi zituen.",
  "v18": "Bat bakarra hartu zuenak, aldiz, lurrean zuloa egin eta bertan gorde zuen nagusiaren dirua.\n ",
  "v19": "«Handik denbora askora, etorri zen nagusia eta morroiei kontuak hartzen hasi zitzaien.",
  "v20": "Aurreratu zen bost talentu hartu zituena eta beste bost aurkeztu zizkion, esanez: “Jauna, bost talentu utzi zenizkidan; hona beste bost nik irabaziak”.",
  "v21": "Nagusiak esan zion: “Ederki, morroi on eta leiala! Gauza gutxian leial izan zara, askoren buru ipiniko zaitut; sartu zeure jaunaren festa ospatzera”.",
  "v22": "Aurreratu zen, gero, bi talentuduna eta esan zion: “Jauna, bi talentu utzi zenizkidan; hona beste bi nik irabaziak”.",
  "v23": "Nagusiak esan zion: “Ederki, morroi on eta leiala! Gauza gutxian leial izan zara, askoren buru ipiniko zaitut; sartu zeure jaunaren festa ospatzera”.",
  "v24": "Aurreratu zen talentu bakarra hartu zuena eta esan zion: “Banekien gizon zorrotza zarena, erein ez duzun tokian hartzen eta zabaldu ez duzun tokian biltzen duzuna;",
  "v25": "beldur nintzen, eta zure talentua lurrean ezkutatu nuen. Hona zeure dirua!”",
  "v26": "Nagusiak erantzun zion: “Ai morroi gaizto eta alferra! Bazenekien erein ez dudan tokian hartzen dudana eta zabaldu ez dudan tokian biltzen.",
  "v27": "Beraz, bankuan jarri behar zenuen nire dirua, itzultzean bere korrituekin jaso nezan.",
  "v28": "Ken iezaiozue, bada, talentua eta eman hamar dituenari.",
  "v29": "Izan ere, fruitua dakarrenari eman egingo zaio, eta gainezka izango du; fruiturik ez dakarrenari, ordea, daukan apurra ere kendu egingo zaio .",
  "v30": "Eta ezertarako gauza ez den morroi hau jaurti kanpora, ilunpetara. Negarra eta hortz-karraska izango dira han”.\n ",
  "v31": "«Gizonaren Semea, aingeru guztiak lagun dituela, aintzaz beterik etortzean, bere errege-aulkian eseriko da.",
  "v32": "Herriak oro haren aurrean bilduko dituzte. Hark batzuk besteengandik bereizi egingo ditu, artzainak ardiak akerretatik bereizten dituen bezala,",
  "v33": "eta ardiak bere eskuinean eta akerrak ezkerrean ezarriko ditu.",
  "v34": "Orduan, erregeak eskuinekoei esango die: “Zatozte, nire Aitaren bedeinkatuok; hartzazue munduaren sortzetik zuentzat prestatua dagoen erreinua.",
  "v35": "Gose bainintzen eta jaten eman zenidaten; egarri, eta edaten eman; arrotz, eta etxean hartu ninduzuen;",
  "v36": "biluzik nengoen, eta jantzi egin ninduzuen; gaixo, eta bisitatu; kartzelan, eta ikustera etorri”.",
  "v37": "Orduan, zintzoek esango diote: “Jauna, baina noiz aurkitu zintugun goseak eta jaten eman genizun, edo egarriak eta edaten eman?",
  "v38": "Noiz aurkitu zintugun arrotz eta etxean hartu, edo larrugorri aurkitu eta jantzi?",
  "v39": "Noiz aurkitu zintugun gaixo edo kartzelan eta ikustera joan?”",
  "v40": "Eta erregeak erantzungo die: “Benetan diotsuet: Nire seniderik txikien hauetako edozeini egin zeniotena, neuri egin zenidaten”.\n ",
  "v41": "«Gero, ezkerrekoei esango die: “Alde niregandik urruti, madarikatuok, deabruarentzat eta haren lagunentzat prestatua dagoen betiko sutara.",
  "v42": "Gose bainintzen eta ez zenidaten jaten eman; egarri, eta edaten eman ez;",
  "v43": "arrotz, eta ez ninduzuen etxean hartu; biluzik, eta ez ninduzuen jantzi; gaixo eta kartzelan, eta ez zineten ikustera etorri”.",
  "v44": "Orduan, haiek ere esango diote: “Jauna, baina noiz aurkitu zintugun gose edo egarri, arrotz edo larrugorri, gaixo edo kartzelan, eta guk lagundu ez?”",
  "v45": "Hark erantzungo die: “Benetan diotsuet: Txikien hauetako edozeini egin ez zeniotena, neuri ez zenidaten egin”.",
  "v46": "Eta hauek betiko zigorretara joango dira; zintzoak, berriz, betiko bizitzara».",
  "source": "https://www.bible.com/bible/223/MAT.25.EABD"
}